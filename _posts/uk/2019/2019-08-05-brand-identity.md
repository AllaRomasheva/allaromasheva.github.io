---
title: Бренд-айдентика
description: Однакові люди живуть у світі однакових дерев, однакових будинків, однакових квітів. Роблять однакові речі, створюють однакові пісні, однакові картини. Обговорюють однакові книги, однакові події
source:
    name: euprostir
    url: https://euprostir.org.ua/practices/132954
author:
    name: euprostir
    url: https://euprostir.org.ua/practices/132954
image:
    path: https://i.imgur.com/VXZHBH2.jpg
    width: 800
    height: 400
---

Уявіть собі світ, де все однакове.

Однакові люди живуть у світі однакових дерев, однакових будинків, однакових квітів. Роблять однакові речі, створюють
однакові пісні, однакові картини. Обговорюють однакові книги, однакові події. Народжують та виховують однакових дітей.
Навіть веснянки та кількість волосся однакова! А будь-яка відмінність — незаконна та суворо карається.

Звучить як якась антиутопія? Як добре, що ми не у світі клонів, бо відмінності —  це прекрасно.

З давніх-давен “забрендований” товар наділявся певним статусом. Люди завжди прагнуть підкреслити особливості, притаманні
тому, що створюють. А “споживачі” завжди будуть обирати те, що краще знають, тобто розпізнають. Ще в Середньовіччі
ремісники позначали верстати марками, власники майстерень мали “торгові марки” і це свого роду слугувало гарантією якості.

Зрозуміло, що з розвитком маркетингу, видозмінюється й концепція брендингу. Але те, що брендинг у будь-якій своїй, навіть
примітивній, формі існуватиме завжди - очевидно.

### Так от: бренд-айдентика —  це набір візуальних обмежень.

Не таких звісно, як у світі клонів... але все ж, обмежень. Які роблять вас особливими!

Ці обмеження стосуються 5 компонентів (складових бренд-айдентики), які необхідно зафіксувати:
- логотип
- кольори
- шрифти
- розміщення
- графіка

## Логотип

Зафіксуйте його розмір та розміщення на ваших картинках.

Якщо ви поки без логотипу — розповімо про кілька міфів, які заважають створити той єдиний ідеальний для вашої організації
логотип.

### Міф 1: логотип має розповісти про все, чим ми займаємось

Для організації завжди здається важливим показати рід занять в логотипі. Насправді, це погана практика. Якщо ми займаємось
комп’ютерами - малюємо комп’ютери. Автомобілями - малюємо автомобілі. І так далі. І чим більше ви хочете розповісти —
тим менше ви запам’ятовуєтесь.

Але правда така, що іншим людям потрібно знати — чим ви відрізняєтесь від інших, від своїх конкурентів зокрема.

Наприклад, логотип бренду Levis було створено 1873 року. Він намагається максимально пояснити, чому робітникам варто
купувати ці джинси. Бо вони не рвуться, що й відображено в логотипі.

{% include imgur src="hjLyqZp.png" alt="Photo courtesy of olivia mew(CC No Derivatives)" %}

Такий логотип розповідав цілу історію. А потім його змінили, і тепер це виглядає ось так:

{% include imgur src="U1gL4ds.png" alt="Photo courtesy of olivia mew(CC No Derivatives)" %}

Так само було із Nike. Спочатку логотип розповідав про рід занять. А сьогодні — абсолютно абстрактна айдентика, яка
допомагає краще розпізнавати бренд.

{% include imgur src="aoMSFTf.png" alt="Photo courtesy of olivia mew(CC No Derivatives)" %}

Який з них запам’ятовується краще —  зробити висновок не складно. За допомогою цих трьох смужок можна оформлювати всю
продукцію, брендувати її.

Отож, людям не потрібно розповідати в логотипі про все, чим ви займаєтесь. Люди і так це побачать. Допоможіть їм, в першу
чергу, запам’ятати вас.

### Міф 2: я люблю планети, давайте намалюємо планету

Дуже часто в розробці фірмового стилю вами/вашою командою керують індивідуальні вподобання. І як результат —  компроміс
між дизайнером, який розуміє, як потрібно, та замовником, якому “подобається” щось інше.

Але брендинг вашої організації не повинен від цього страждати. Бо це не про смаки.

Тому порада: не відштовхуйтесь від особистих смаків. Ви —  це не проект. Проект —  це те, що приносить користь іншим людям.

### Міф 3: логотип має бути таким простим, щоб його можна було розмістити на ручці

Раніше так принаймні вважалось. Але сьогодні логотип може бути фотографією чи навіть запрограмованим (як це зробило
Міністерство закордонних справ Фінляндії), тобто змінюватись відповідно до запрограмованих умов: часу, звуку тощо.
На сьогодні запрограмовані логотипи —  не така вже й новинка. Світ дизайну дуже прив’язаний до технологій, все змінюється
дуже швидко.

До прикладу, в Норвегії гідрометцентр випустив логотип, в якого шість точок, що з’єднуються між собою лініями. В залежності
від погоди на сьогодні —  точки змінюють свої координати та колір. Якщо жарко —  вони червонішають, а якшо прохолодніше —
змінюються до блакитних відтінків. І так далі. Такий логотип генерується програмою та постійно виглядає по-новому.

Є безліч логотипів, які поміщаються на ручці, але, відверто кажучи, вони жахливі.

### Міф 4: логотип має бути позитивним і подобатись всім

Як показує практика, “Логотипи, які подобаються всім —  нікому не подобаються”

Це саме ті логотипи, які дуже довго узгоджувались між дизайнером та великою кількістю людей, які “точно знають, як краще”.
Такий дизайнер працює не над логотипом, а скоріше над компромісним рішенням.

Саме тому в Україні не дуже вміють робити конкурси з дизайну. Часто це відбувається у вигляді відкритого онлайн голосування.
Проте варто таки відразу довіритись професійному дизайнеру.

### Міф 5: логотип має завжди бути однаковим

Нещодавно брендингове агентство Madcats розробило для Планети кіно логотип, який постійно змінюється.

{% include imgur src="tAF0JeT.jpg" alt="Photo courtesy of olivia mew(CC No Derivatives)" %}

Логотип просто складається з великої та маленької планеток. А далі - сюди можна вписувати будь-які форми. Тут фіксуються
шрифти, розміщення елементів, а форма видозмінюється та адаптується під певні задачі.

{% include imgur src="VQ1ZhlP.png" alt="Photo courtesy of olivia mew(CC No Derivatives)" %}

Це називається динамічною айдентикою. Сьогодні безліч прикладів, коли логотип може виглядати по-різному, але тримає
основну форму.

Така варіативність буде зручною для організацій, що мають кілька проектів. Таким чином вони виглядають по-різному,
але впізнаваність зберігається.

### Міф 6: логотип — і є айдентика

До прикладу, логотип ВДНГ. Він складаєтся з “палок”, якими зручно оформлювати будь-які матеріали. І не обов’язково
кожну картинку “прикрашати” одним і тим же логотипом. Достатньо використовувати його елементи, які будуть впізнаваними.

{% include imgur src="mYl1rrF.jpg" alt="Photo courtesy of olivia mew(CC No Derivatives)" %}

Тож якщо ви поки в процесі створення логотипу —  подумайте, чи не знаходитесь під впливом одного з цих міфів. Та головне —
довіртесь професійному дизайнеру і у вас все вийде.

## Кольори

Їх також потрібно зафіксувати. Логотип —  це ще не весь стиль. Тож у вашому розпорядженні обмежений набір кольорів, які
ви можете використовувати.

Є бренди, в яких найсильнішою частиною бренду є навіть не логотип чи фірмова графіка, а колір.

{% include imgur src="TtEmlUp.jpg" alt="Photo courtesy of olivia mew(CC No Derivatives)" %}

Кока-кола —  дуже яскравий представник. Вони настільки сильно закріпили за собою червоний з білим кольори, що навіть якщо
колись змінять свій фірмовий стиль, то кольори залишаться точно.

Але щоб закріпити за собою один лише колір, потрібно бути кока-колою. Щоб певний колір асоціювали саме з вами —  потрібно
дуже наполегливо комунікувати. Тож скоріш за все у вас буде логотип та набір кольорів. Ви можете спробувати зафіксувати
лише один колір. Але якщо у вас не один проект, це буде складніше.

Порада: зробіть собі палітру з кольоровим кодуванням.

Обрані кольори (синій, жовтий, зелений) мають добре виглядати як в “лінійці”, так і самостійно.

Якщо у вас жовтий колір, то це має бути один жовтий колір серед, наприклад, сімнадцяти, які існують.

Ви також можете закріпити окремі кольори для окремих “тем” вашої організації. Таким чином, ваш фірмовий стиль буде впізнаваним
за рахунок чіткого набору кольорів, і разом з тим —  ваші теми чи рубрики будуть відрізнятись, маючи свій колір/відтінок.

{% include imgur src="dmMSXdb.png" alt="Photo courtesy of olivia mew(CC No Derivatives)" %}

## Шрифти

Зафіксувати шрифти —  це святе!

Ви не повірите, але айдентикою також може бути ваш шрифт. Наприклад, як у The New Yorker.

{% include imgur src="2KIOf9C.png" alt="Photo courtesy of olivia mew(CC No Derivatives)" %}

Шрифт New Yorker використовується і на сайті, і в рекламі, всюди. Власне свою айдентику вони і роблять шрифтом.
Він незвичайний, “з характером”.

Тож якщо раптом ви вирішили розробити для своєї організації спеціальний шрифт —  створювати логотип навіть не обов’язково.
Адже якщо ваш шрифт унікальний та має свій “характер” —  він буде усім, логотипом в тому числі.

І ще один приклад, де айдентика —  це лише шрифт:

{% include imgur src="r67ktbk.png" alt="Photo courtesy of olivia mew(CC No Derivatives)" %}

Це серія косметики, філософія якої будується навколо екології: “вимкни воду, коли використовуєш мене!” В цьому випадку —
шрифт одночасно є і логотипом, і передає сенс —  ключове повідомлення. І крім того, це не затратно в розробці, а виглядає
сильно. Тут дизайн нерозривний з копірайтингом. І все разом покликано вирішувати соціальну проблему.

## Розміщення у просторі

Ви навіть можете обмежувати розміщення в просторі. Тобто, чітко фіксуєте логотип, розміщення тексту, шрифтів, картинки і т. д.
Це також відображає вашу айдентику.

Логотип завжди на одному місці, в одному розмірі, з однаковою білою плажкою.

## Графіка

Фірмова графіка дозволяє компаніям виглядати цілісно, але разом з тим різноманітно. Наприклад, дуже часто логотипи складаються
з різних фігурних елементів. Тому сміливіше використовуйте ці менші фігурки для оформлення матеріалів, змінюючи співвідношення
одне з одним чи розташування.

{% include imgur src="yjWEVwr.jpg" alt="Photo courtesy of olivia mew(CC No Derivatives)" %}

Також є дуже поширений прийом створення фірмової графіки —  це розробка елементів, які потім можна використовувати в
оформленні та по-різному розміщувати. Кожного разу виглядає по-різному. Але маючи один стиль —  цілісність та впізнаваність
зберігається.

{% include imgur src="ObXjatH.png" alt="Photo courtesy of olivia mew(CC No Derivatives)" %}

Такими фігурками можна оформлювати що завгодно та як завгодно.

{% include imgur src="dsCFgRI.png" alt="Photo courtesy of olivia mew(CC No Derivatives)" %}

Ну що ж, всього лиш кілька обмежень, і ваша організація впізнавана, в неї збільшується аудиторія і кількість хороших справ
- зростає в геометричній прогресії :)

Полегшіть собі й іншим життя. Зробіть свою організацію впізнаваною!









