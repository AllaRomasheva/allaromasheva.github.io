---
title: Воєнний 2022 рік у дизайні та креативі
description: Волонтерство, комунікаційні кампанії та суцільна українізація
lang: uk
category: uk
source:
    name: telegraf.design
    url: https://telegraf.design/voyennyj-2022-rik-u-dyzajni-ta-kreatyvi/
author:
    name: telegraf.design
    url: https://telegraf.design/voyennyj-2022-rik-u-dyzajni-ta-kreatyvi/
image:
    path: https://i.imgur.com/zyq5oz9.jpg
    width: 800
    height: 400
---

Підбивати підсумки 2022 року непросто. У країні триває війна – що тут ще додати. Та цьогоріч ми багато чого зрозуміли 
(передусім про себе), багато чого навчилися, багато чого пережили. Ми стали натхненням для демократичного світу, і це 
надихає нас рухатися далі.

Якщо торік останніми днями грудня ми говорили про розвиток метавсесвітів та кризу Кремнієвої долини, то з 24 лютого 2022 
всі ці речі втратили для українців майже будь-яке значення. Ми зосередилися на тому, щоб вижити і втримати свою свободу. 
І фізично, і морально, і ціннісно.

Креативна індустрія, та дизайн зокрема, у вирі війни вийшли на новий рівень роботи із сенсами. Дизайнери, художники та 
креативники озброїлися проти імперської брехні і пліснявої пропаганди у міжнародній спільноті. Ми пережили падіння авторитетів, 
переоцінку власного культурного надбання, знайшли свою суперсилу в сміливості й волі.

### 01. Візуальна рефлексія війни

З перших днів повномасштабної війни з’являлися десятки і сотні постерів, артів, ілюстрацій та картин на підтримку України. 
Художники та дизайнери згуртувалися у своєму прагненні донести світові правду про російське вторгнення. Надалі виявилося, 
що інформаційний фронт значно ширший: треба доводити важливість кенселінгу росіян з усіх конкурсів та платформ, повернути 
Україні митців минулого, яких вкрала імперія, пояснювати що «поза політикою» не буває.

Дизайнери, ілюстратори та художники продемонстрували небачену продуктивність: нові роботи з’являлися ледь не щодня. 
Гострі, драматичні, злі й живі. Частково цьому сприяв первинний шок та сплеск адреналіну. Творчість допомагала українцям 
і докричатися до світу, і відрефлексувати нову реальність, і відволіктися від новинної стрічки.

{% include imgur src="aHv6CFw.jpg" alt="Photo courtesy of olivia mew(CC No Derivatives)" %}

### 02. Волонтерство

Волонтери — супергерої, в яких блискавично навчилися перетворюватися українці, щоб творити дива допомоги. 
У креативній спільноті волонтерство цього року мало різні напрями.

Найулюбленіше українське — донати.

«Класичне» волонтерство – креативники відклали свої креативні справи та пішли допомагати армії й постраждалим від війни: 
плели сітки, готували обіди військовим, купляли одяг і ліки, вивозили людей з окупації.

«Робити, що вміємо найкраще». Величезна кількість дизайнерів та креативників стали до боротьби на інформаційному фронті. 
Дизайн-активісти створювали кампанії, щоб розповісти правду про війну, робили сайти для благодійних та волонтерських організацій.

Створювалися ініціативі, які спонукали донатити на підтримку армії та волонтерів. Тут спадають на думку ілюстрації 
художника Олександра Грехова чи кампанія від Banda «Мобілізація монет», хоча таких прикладів, звісно, значно більше.

{% include imgur src="KxFjNql.png" alt="Photo courtesy of olivia mew(CC No Derivatives)" %}

### 03. Цифрові продукти для війни

Український ринок цифрових продуктів також змінився в умовах війни. Людям знадобилися нові інструменти: застосунки 
повітряних тривог, що з’явилися ще в лютому, потім – чат-боти аварійних відключень електроенергії.

Чимало цифрових продуктів імплементували функцію сповіщення про повітряну тривогу. Застосунки отримують повідомлення про 
тривогу в певній області від цивільної оборони та надсилають сигнал на ґаджети користувачів. Для цього існує окремий 
додаток «Повітряна тривога» від Ajax Systems; функція оповіщення про тривогу наявна в застосунку «Київ Цифровий», а також 
імплементована в операційну систему Android.

{% include imgur src="7gJ428u.png" alt="Photo courtesy of olivia mew(CC No Derivatives)" %}

У відповідь на війну в застосунку «Дія» з’явився чат-бот «єВорог» для інформування про помічену техніку окупантів чи 
живу силу. Після перевірки ці дані передаються до Збройних Сил України, повідомляє Мінцифра.

{% include imgur src="eKC85M8.png" alt="Photo courtesy of olivia mew(CC No Derivatives)" %}

Складно перелічити всі оновлення, які з’явилися в Дії: купівля військових облігацій, донати прямо в застосунку, оформлення 
шлюбу онлайн, та навіть можливість перегляду трансляції Чемпіонату світу з футболу.

{% include imgur src="9xvsaTp.jpg" alt="Photo courtesy of olivia mew(CC No Derivatives)" %}

Створювалися рішення для підсилення кібербезпеки. Наприклад, SpyBuster від MacPaw допомагає визначити, чи має певний софт 
російське чи білоруське походження. Адже програма, створена у ворожих країнах, може викрасти особисті дані та вчинити з 
ними шкідливі дії, що становить ще більшу небезпеку у воєнний час. SpyBuster з’явилася ще в березні і доступна на 
операційних системах macOS та iOS.

{% include imgur src="GEFfXC3.png" alt="Photo courtesy of olivia mew(CC No Derivatives)" %}

Восени російська федерація почала терористичні обстріли енергетичної інфраструктури України. Компанії, що постачають 
електроенергію в оселі українців, постали перед потребою інтенсивної комунікації із засмученими користувачами. Наприклад, 
телеграм-бот YASNO-online сповіщав про позапланові відключення, енергетичні тривоги, а також давав можливість сплатити 
онлайн за спожиті послуги. Та компанія припинила в листопаді активну підтримку бота, не прокомунікувавши причин.

Користувачі, зі свого боку, націлені на те, щоб організувати своє життя, враховуючи перебої зі світлом. Так виникли рішення 
інтеграції графіків відключення світла в календар, різноманітні мапи з автономними закладами, пунктами незламності тощо.

### 04. Комунікаційні кампанії світового масштабу

Україна не могла б встояти без підтримки партнерів. А без грамотної комунікації ця підтримка навряд чи була б настільки 
потужною. Цьогоріч державні комунікації вперше в новітній історії Україні сягнули справді міжнародного масштабу. 
Передусім мова йде про кампанію Bravery, завдяки якій Таймс-Сквер засяяла синьо-жовтими кольорами, та ініціативу United24, 
що залучила впливових людей та зірок першого ешелону як амбасадорів.

{% include imgur src="OTOH2Ba.jpg" alt="Photo courtesy of olivia mew(CC No Derivatives)" %}

Кампанія «Сміливість», яку розробила Banda на початку повномасштабного вторгнення, майже одразу стала народною. В Україні, 
так само як і за кордоном, можна побачити численні наліпки, світшоти, шопери та велике розмаїття інших речей, прикрашених 
символікою «Сміливості» та слоганом Brave like Ukraine. Завдяки своїй влучності і актуальності Bravery стала однією з 
найбільш впізнаваних інформаційних кампаній України за кордоном.

{% include imgur src="UMoxqQi.png" alt="Photo courtesy of olivia mew(CC No Derivatives)" %}

Ініціативу підхопили українські бренди, тимчасово перейменувавшись як «Сміливість». Тому цього року на полицях магазинів 
сміливим був навіть кефір.

{% include imgur src="S4YZApV.jpg" alt="Photo courtesy of olivia mew(CC No Derivatives)" %}

United24 — це ініційована президентом програма підтримки та відбудови України. Станом на грудень 2022 завдяки цьому 
фандрейзингу зібрано понад $250 млн прямих пожертв. У межах ініціативи United24 влада України долучає відомих осіб, щоб 
вони стали амбасадорами платформи. Зокрема, ними є модельер Крістобаль Баленсіага, рок-гурт Imagine Dragons, акторка 
Барбара Стрейзанд, історик Тімоті Снайдер та багато інших.

### 05. Переорієнтація бізнесу на закордон

Український креативний бізнес пережив величезне падіння доходів внаслідок повномасштабного російського вторгнення. Такої 
кризи українське підприємництво не зазнавало за всю історію незалежності. Окремі сектори креативної економіки обвалилися 
на понад 60%, деякі – ще більше.

Частина агенцій не витримала тиску та закрилася, інші ж — почали переорієнтовуватися на закордон. Виходити на закордонний 
ринок (а це не лише США чи Європа, але й країни Близького Сходу) почали вчитися і провідні агенції України, які раніше 
працювали переважно для локального бізнесу, і менші гравці. Так само виділився окремий потік фрілансерів, які почали 
активно шукати клієнтів на різних міжнародних платформах (Upwork). Історію про те, як невелика креативна студія з України 
опановує британський ринок, ми висвітлювали раніше цього року.

Вихід українських креативних професіоналів на світовий ринок підтримали різноманітні закордонні ініціативи. Каннські леви 
розміщували посилання на портфоліо українських креативників у пошуках роботи; більшість конкурсів зробили цьогоріч участь 
для українців безкоштовною. Багато агенцій знайшли іноземних партнерів та замовлення завдяки рекомендації знайомих чи 
колишніх іноземних клієнтів. Українці зрозуміли, що здатні стати частиною світового ринку.

### 06. Мерч: патріотичний дизайн усюди

Українська символіка у найрізноманітнішій стилізації, речі з патріотичними гаслами, візуальні образи перемоги — стали 
справжніми хітами продажів 2022. Підйом національної свідомості спонукав бренди всіх напрямів зробити комерційну ставку 
на проукраїнський мерчендайз. Невіддільною складовою таких ініціатив є благодійний внесок, закладений у вартість товару.

«Укрзалізниця» зі своїм «залізним» мерчем, браслети з останньої партії сталі з «Азовсталі», марки-бестселлери «Укрпошти», 
український брендовий одяг з протитанковими їжаками, паляницями, тризубами та іншими символами боротьби й перемоги.

{% include imgur src="lh91W26.png" alt="Photo courtesy of olivia mew(CC No Derivatives)" %}

Випуск патріотичного мерчу допомагає бізнесу виконати кілька задач одночасно: отримати прибуток у скрутний час, залучити 
аудиторію і виконати соціальну функцію підприємництва. Крім того, завдяки мерчу бренд встановлює емоційний зв’язок із 
споживачем.

### 07. Український контент квітне

Нарешті в трендах українського YouTube можна побачити контент українською! На жаль, поштовхом до українізації медіаплатформ 
стала саме повномасштабна війна росії проти України. Зате ми з гордістю можемо сказати, що українці гідно прийняли виклик 
і створюють свій контент на заміну російському. Без якісної заміни неможливо справді відмовитися від того, до чого люди 
звикли, але що їм шкодить.

Популярні блогери перейшли на українську мову, а алгоритми соцмереж, зі свого боку, стали врешті просувати українських авторів. 
Користувачі подейкували, що засилля російського контенту спричинене тим, що модерація українського регіону відбувалася з 
російських офісів. Однак медіагіганти вперто заперечують ці звинувачення.

Раніше збирали добірку каналів для креативників, які ведуться українською мовою. Але цього добра щодень стає все більше.

### 08. Віднаходимо себе

Українці відкрили себе світові як сміливці, здатні кров’ю боротися за власну свободу та гідність. Цей зовнішній імідж 
спричинив і зворотний ефект — внутрішній психоаналіз національного масштабу. Ми почали ставити собі потрібні запитання. 
Ким ми є насправді? Ким ми хочемо бути? Що є нашою культурою і який внесок у цивілізацію ми хочемо зробити? Яке надбання 
ми вже маємо?

Виявилося, що ми маємо те, що світові потрібно зараз: сміливість створювати своє життя попри загрозу втратити все. 
Виявилося, ми маємо глибоченну спадщину (культурну/візуальну/життєствердну), яку насправді тільки недалекоглядний дурень 
міг вмістити в пласку шароварщину радянського штибу. Виявилося, що європейські цінності свобод зараз живіші в нас, ніж в 
Європі, на яку ми весь час хотіли рівнятися.

Хочеться це все плекати. І є враження, що український креативний осередок не втратить цей шанс: бути собою у світовому 
розмаїтті, на рівних.

Попри атмосферу тривоги і невизначеності, в повітрі України переважає стриманий оптимізм. Панує відчуття, що найбільших 
втрат бізнес уже зазнав, і тепер ми адаптуємося і готуємося до поступового відновлення. Звісно, ніхто не може з упевненістю 
передбачити, що очікує українців та Україну 2023 року, але кожен з нас вірить у єдину на всіх мрію. Кожен з нас має змогу 
наблизити перемогу.

#### Слава Україні! І смерть ворогам!












