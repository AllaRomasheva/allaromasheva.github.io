---
title: Як і навіщо дизайнерові створювати ілюстрації для бренду
description: Усі дизайнери рано чи пізно стикаються зі створенням ілюстрації, адже через неї комерційні проєкти прагнуть встановити емоційний зв’язок зі споживачем.
lang: uk
category: uk
source:
    name: telegraf.design
    url: https://telegraf.design/yak-i-navishho-dyzajnerovi-stvoryuvaty-ilyustratsiyi-dlya-brendu/
author:
    name: ЖЕНЯ ВЕЛИЧІВ
    url: https://telegraf.design/yak-i-navishho-dyzajnerovi-stvoryuvaty-ilyustratsiyi-dlya-brendu/
image:
    path: https://i.imgur.com/aptslvD.jpg
    width: 800
    height: 400
---

Усі дизайнери рано чи пізно стикаються зі створенням ілюстрації, адже через неї комерційні проєкти прагнуть встановити 
емоційний зв’язок зі споживачем. Крім того, ілюстрація дедалі частіше стає візуальним оформленням для тематичних медіа.
Отримавши завдання, дизайнери інколи не знають, з чого почати роботу і як оцінити результат. Я хочу поділитися своїм 
підходом до створення ілюстрацій, допомогти усвідомити важливість ілюстрації для брендів, а також розповісти про кейси, 
над якими працював у banda.

## Інструмент іміджу

У вирі онлайн-контенту від іміджу бренду залежить виживе компанія чи зникне. Імідж виражає головний меседж компанії, 
створює зв’язок з користувачами. Він має бути впізнаваним у різних медіа, а тим паче на вебсайті компанії та у маркетинговому контенті.

#### Сильний імідж бренду – це якір, що допомагає забезпечити прив’язаність користувачів і встановити ціннісні асоціації.

Враження від бренду складається з різних візуальних елементів: логотипів, палітри кольорів, шрифту. Ілюстрація є важливим 
засобом візуальної комунікації, що має дедалі більший попит для онлайн-інтерфейсів.

## Трендові прийоми

Останнім часом ілюстрації відходять від реалізму та дозволяють зображувати речі такими, якими їх уявляє бренд. Скажімо, 
нехитрий прийом включення людських фігур у ілюстрацію допомагає розповісти складні речі у простий спосіб.

{% include imgur src="StoERaG.png" alt="Photo courtesy of olivia mew(CC No Derivatives)" %}

Цифровому дизайну, який містить вектори, притаманні чіткі, виразні зображення, що можуть гармонійно перетворюватися на 
елементи айдентики бренду. Ці онлайн-ілюстрації використовуються як частина комплексних візуальних систем, а не одноразова 
дизайн-кампанія.

{% include imgur src="eQoflRf.png" alt="Photo courtesy of olivia mew(CC No Derivatives)" %}

Звісно, дизайнер-ілюстратор мусить дотримуватися загальних принципів, які використовуються в айдентиці. Ілюстрації мають 
бути поєднані настроєм або стилем та легко масштабуватися на будь-який носій. Вони повинні зчитуватися, бути зрозумілими, 
ідентифікуватися з ширшим іміджем і повідомленням бренду.

## Ілюстрація оживає

Межі між анімацією та ілюстрацією зникають. Потрібно привертати увагу глядачів, тому інтерактивність зображень стає трендом. 
Креативні технології відкривають нове сприйняття мистецтва, новий досвід взаємодії з зображеннями. Анімація відіграє дедалі 
більш важливу роль в AR, як приклад — обкладинки журналів, які оживають крізь об’єктив смартфона.

## Малюнкам знову бути!

Минулого століття ідентичність бренду складалася переважно з мальованих написів та логотипів, створених художниками плакатистами. 
На той час графічний дизайн та ілюстрації були практично тотожними.

Згодом глобальні тренди змінилися: графічний дизайн став більш функціональним, відмовився від прикрашальництва, став тяжіти 
до більш щирого та мінімалістичного стилю, що призвело до зменшення кількості ілюстрацій загалом.

#### Мені подобається, що ілюстрація повертається в корпоративну комунікацію.

{% include imgur src="CdFJQ28.jpg" alt="Photo courtesy of olivia mew(CC No Derivatives)" %}

1985 року компанія Absolut Vodka замовила Енді Ворголу плакат для реклами своєї фірмової пляшки.

Хрестоматійний кейс для рекламників — кампанія горілки Absolut у виконанні Енді Воргола. Успіх кампанії посприяв тому, 
що Absolut запросила також й інших художників до переосмислення дизайну пляшки, серед яких був легендарний стрітартіст Кіт Гаринґ. 
Absolut доручила художникам розробити лімітовану серію пляшок, що згодом стало щорічним художнім конкурсом.

{% include imgur src="9m2pMRh.jpg" alt="Photo courtesy of olivia mew(CC No Derivatives)" %}

## Передусім — дослідження

Вивчіть бренд, для якого ви збираєтеся створити дизайн. Такий заклик здається очевидним, але не варто недооцінювати цей 
етап роботи. Навіть якщо ви вважаєте, що вже маєте практичні знання, варто витратити час, щоб оновити чи поглибити своє 
розуміння бренду. Дізнайтеся про культуру компанії, її продукти чи послуги.

#### У жодному разі не використовуйте стокові ілюстрації.

Ведіть переговори з людьми, які ухвалюють рішення щодо остаточного вигляду бренду. Підготуйте для них дизайн-сесію, на якій 
ви синхронізуєте ваші уявлення. Дизайн-сесія — це місце спілкування з клієнтом, запорука подальшого узгодження всіх людей, 
які працюють над концептом.

{% include imgur src="jqkWxU9.jpg" alt="Photo courtesy of olivia mew(CC No Derivatives)" %}

Під час сесії можна зібрати не тільки референси, а й старі матеріали бренду. Це допоможе зрозуміти, що не працює, і навіщо 
потрібно змінювати дизайн. Також буде цінним подивитися на те, що роблять конкуренти у вашому сегменті ринку. Головна дошка 
в дизайн-сесії має відповідати на запитання, як не треба робити. На неї звертаємо максимальну увагу.

Знайдіть відповіді на ключові запитання щодо задачі дизайну: де з’являтимуться ілюстрації та що вони мають виражати? 
На яких ситуаціях і емоціях вони можуть зіграти? З якими технічними параметрами потрібно працювати?

Після цього почніть робити скетчі. Ріжте, склеюйте, дряпайте, збирайте форми з різних об’єктів — це може підштовхнути вас 
до непередбачуваних графічних знахідок.

## Єдина графічна мова

Зображення, які ви розробляєте, мають об’єднуватися в єдину систему. Спробуйте від початку роботи надати ілюстраціям 
характерний тон, який ви зможете відтворити надалі. Намагайтеся знайти внутрішню логіку для ілюстрацій брендингу та 
дотримуйтеся її у всіх рішеннях.

Наприклад, в ілюстраціях для житлового кварталу Rihert&Park я зосередився на людських персонажах і колірній схемі, завдяки 
якій зображення відповідають іншими візуальним елементам брендингу. Попри те, що у проєкті працювало багато різних ілюстраторів, 
цей стиль забезпечує загальну впізнаваність.

{% include imgur src="Lv3VFnR.jpg" alt="Photo courtesy of olivia mew(CC No Derivatives)" %}
{% include imgur src="5PMvMUg.png" alt="Photo courtesy of olivia mew(CC No Derivatives)" %}
{% include imgur src="hlPRpKZ.jpg" alt="Photo courtesy of olivia mew(CC No Derivatives)" %}

Ці ілюстрації створені для того, щоб передати дух життя на Подолі. Я почав малювати персонажів разом із будівлями, щоб 
вони виглядали невіддільними одне від одного конструкціями. Контури переважно прості, але з несподіваними пропорціями. 
Я хотів, щоб об’єкти та середовище мали виразний стиль — абстрактний, футуристичний і орієнтований на дизайн.

Готуючись до роботи, корисно підготувати бібліотеку з елементів ілюстрації, які ви вже використовували раніше. Завдяки 
цьому ви зможете повернутися до них у майбутньому та переконатися, що зберігаєте стиль і послідовність у ілюстраціях.

#### Послідовність ілюстрацій є запорукою загальної ефективності вашої візуальної системи в довгостроковій перспективі.

## Сила кольору

Робота з кольором — надзвичайно важлива частина роботи, бо саме колір люди запам’ятовують краще за все. Кольори — це маркери, 
на які ми реагуємо підсвідомо, реакція на них немовби запрограмована заздалегідь.

{% include imgur src="vdtoXK6.jpg" alt="Photo courtesy of olivia mew(CC No Derivatives)" %}
Mailchimp — одна з провідних компаній у галузі маркетингу електронною поштою

В айдентиці Mailchimp жовтий колір працює дуже потужно у поєднанні з чорними малюнками. Жовтий є настільки яскравим сам 
по собі, що може виділятися навіть на тлі інших яскравих кольорів. Mailchimp пішов доволі оригінальним шляхом, бо сигналізував 
про повний розрив із плоским дизайном, який донедавна домінував у переважній частині технологічного сектору.

{% include imgur src="NpKgL5d.jpg" alt="Photo courtesy of olivia mew(CC No Derivatives)" %}

## Вдосконалення айдентики

У дизайні обов’язково мають бути родзинки, переосмислення, несподіванки. Треба відходити від звичних форм і носіїв, 
вчитися передавати настрій чимось незвичайним. Однак перед тим слід сформулювати правильну задачу та підібрати до неї 
низку рішень. Тільки тоді це буде схоже на правильний брендинг.

В айдентиці не можна взяти один прийом і помножити його — наприклад, намалювати лого чи ілюстрацію та відтворити на мільйон 
носіїв. Певна варіативність є ознакою живого і винахідливого дизайну.

#### У гарному брендингу є багато різних прийомів, але стиль один.

Завзято створюйте нові версії ілюстрації, отримуйте відгуки та створюйте нові ітерації. Сприймайте все як робочий прототип, 
і ви завжди повинні залишатися відкритими для переналаштувань. Тримайте зацікавлені сторони у курсі, залучайте їх і будьте 
готові до неочікуваних рішень. Дизайн — це подорож, де кожен крок наближає вас до виняткового результату. Допоки ви занурюєтеся 
в дослідження, ви рухаєтеся в правильному напрямку.

## Кейси у banda

Я постійно вигадую собі роботу з ілюстраціями, бо дуже люблю малювати. Ось деякі з моїх робіт.

#### Нацбанк

Мій останній проєкт — кампанія зі збору монет для військових від Національного банку України. Цей дизайн розлетівся інтернетом, 
тому він мені здається успішним.

{% include imgur src="Tl6j0Qo.jpg" alt="Photo courtesy of olivia mew(CC No Derivatives)" %}

## ЛУН

Першим кейсом з ілюстраціями у banda був брендинг для ЛУН. Саме цей проєкт навчив мене думати про рівні складності ілюстрацій.

## Goodwine

Ілюстрації для карток лояльності Goodwine виражають те, що Goodwine – це магазин, який розмовляє з тобою. Спочатку ми 
створили величезний патерн ілюстрацій, а потім запрограмували генератор, який розбив патерн на безліч неповторюваних фрагментів. 
Тому двох однакових карток немає – в кожного клієнта свій власний унікальний дизайн.

{% include imgur src="ng23ocA.jpg" alt="Photo courtesy of olivia mew(CC No Derivatives)" %}

## Молокія

«Молокія» — це бренд, який заряджає мене життєвою енергією кожен раз, коли я приходжу до супермаркетів. Я забуваю, що це 
я намалював головних героїв для цього бренду, і просто радію тому, що таке існує.

{% include imgur src="oM4GgBg.png" alt="Photo courtesy of olivia mew(CC No Derivatives)" %}

## Головна мета ілюстрації

Є відома цитата: «Бренд не є тим, що він сам про себе говорить. Це те, що про нього говорять люди, коли бренд виходить із кімнати».

#### Ілюстрація сприяє тому, що люди говоритимуть про бренд щось хороше. Вона одомашнює бренд, робить його ближчим, приємнішим.

Ба більше, ілюстрація перекладає текст на мову картинок. Завдяки цьому бренд стає для користувача більш зрозумілим і навіть емоційним.





