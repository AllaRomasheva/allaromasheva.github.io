---
title: Людиноцентричний дизайн .
description: Що таке HCD, звідки взявся та як працює ?
lang: uk
category: uk
source:
    name: skvot.io
    url: https://skvot.io/uk/blog/antropocentrizm-voshel-v-chat
author:
    name: skvot.io
    url: https://skvot.io/uk/blog/antropocentrizm-voshel-v-chat
image:
    path: https://i.imgur.com/aX391gL.jpg
    width: 800
    height: 400
---

### Що таке human-centered design

Human-centered design (HCD) дослівно перекладається як «людиноцентричний дизайн». Це підхід до створення продуктів, 
коли в центрі перебуває людина, її потреби та її думка. HCD побудований на емпатії: важливо зрозуміти, чого хоче користувач, 
які у нього є болі, і розробляти рішення, відштовхуючись від цього.

Human-centered design багато в чому перегукується з дизайн-мисленням, але у цих понять трохи різні акценти та масштаби:

Human-centered design — це майндсет з акцентом на реальну користь для людини, зміна її життя на краще. Тому HCD-проєкти 
інклюзивні чи просто максимально заточені на комфорт людини — і часто некомерційні.

Дизайн-мислення — це підхід для більш «розумної», чіткої та економічної розробки продукту. Він також орієнтований на 
запити та болі користувача (емпатія — один із компонентів процесу), але заради успіху самої розробки. По суті це просто 
«дизайн здорової людини»: продукт, який не враховує потреби і бажання юзерів, просто не куплять.

Ще одне поняття, з яким плутають human-centered design — UX-дизайн. Це те, який досвід отримує користувач від роботи з 
продуктом, які в нього залишаються враження, наскільки легко йому було знайти на сайті або в застосунку те, що він шукав. 
Продуманий UX-дизайн — один зі способів турботи про користувача, який пропагує HCD.

Якщо придумати круту комп'ютерну гру, на інсайтах і з розумним тестуванням прототипів, це буде приклад хорошого 
дизайн-мислення. А додати в таку гру елементи, які допоможуть виявляти емоційні розлади та акуратно коригувати їх, — це 
вже буде про human-centered design.

### Звідки взявся human-centered design

Дизайн, орієнтований на людину, створювали задовго до того, як таке поняття взагалі з'явилося. Його ввів у 1986 році 
вчений-когнітивіст, а в майбутньому засновник Nielsen Norman Group та віцепрезидент Apple, Дональд Норман. У своїй книзі 
«Дизайн звичних речей» він пояснив, що на першому місці мають бути потреби користувача, і лише потім естетична сторона продукту.

Поступово цю методологію розширювали та доопрацьовували інші гравці індустрії. У 1991 році Девід Келлі разом із 
Майком Наттоллом та Біллом Могріджем заснували дизайн-консалтингову студію IDEO. Вона і перетворила людиноцентричність 
на мейнстрим: створила платформу Design Kit з безплатними навчальними матеріалами і випустила польовий гайд із HCD.

### Принципи human-centered design

Стати трушним адептом людиноцентричного дизайну допоможуть три правила:

#### Фокусуйся на людях.
Починай розробку будь-якого продукту із двох запитань: «Для кого я це роблю?» і «В яких обставинах люди користуватимуться 
цим продуктом?».

Думай про цільову авдиторію не як про абстрактних користувачів, а як про реальних людей з реальними потребами. У них можуть 
бути різні можливості (фізичні, психологічні, фінансові, соціальні), бекграунд (історичний, культурний, етнічний) та оточення.

#### Розв'язуй «правильні» проблеми.
Іншими словами, лікуй хворобу, а не симптоми. Не кидайся закривати всі болі користувача — з'ясуй, яка з них головна, 
яка тягне за собою всі інші, і зосередься на ній. Так зекономиш сили та час на розробку рішення.

#### Думай глобально.
Не зациклюйся на поліпшайзингу окремих елементів. Завжди тримай у голові велику картинку і знай, чого ти хочеш, щоб 
людина досягла за допомогою твого продукту, і яким має бути результат.

### Як створюється human-centered design

Дизайн, орієнтований на людину, — скоріше філософія, аніж набір інструментів, і специфічних етапів тут немає. Але на 
кожній стадії розробки HCD-продукт має свої особливості:

- Натхнення

На старті твоя мета — зрозуміти спосіб мислення та потреби користувачів.

Поговори з людьми, для яких створюєш продукт, поспостерігай за їхньою реакцією та звичками, проведи дослідження. 
Не прагни конкретного результату, його не буде — нехай користувачі просто діляться своїми проблемами. Будь open minded і 
не чіпляйся за стереотипи.

- Концепція

Коли знаєш, що болить у людей, можна думати про рішення. Вимкни внутрішнього критика і записуй усі ідеї, які спадають 
на думку, хоч би якими божевільними вони були. Чим більше, тим краще.

Не роби одразу деталізований прототип — вистачить сирої моделі. Покажи її користувачам, нехай дадуть фідбек. Буває, що 
ідея здається крутою, але для юзерів не працює. Краще з'ясувати це на ранній стадії.

- Втілення

Ти вже розумієш проблему користувачів і знаєш їхню думку про твою ідею. Настав час створювати повноцінний прототип. 
Він дасть чіткіше розуміння, наскільки ефективно працює продукт, наскільки він вдалий з погляду UX.

### HCD на прикладах

Якщо придивитися, риси human-centered design є у багатьох продуктах: від гаджетів до мила. У кожному він проявляється 
по-своєму. Десь продакт-дизайнери досліджують вузьку групу користувачів та створюють для них рішення, до якого раніше 
ніхто не додумався. Десь шукають інсайти великої авдиторії і своїм продуктом змінюють її звички. Але мотив завжди один: 
максимальна турбота про користувача.

### Мило проти раку

Рак грудей — найпоширеніша форма раку серед жінок в Індії. Якщо виявити хворобу на ранній стадії, є шанс вилікуватись, 
але індійські жінки дуже соромляться всього, що стосується тіла. Їм ніяково торкатися власних грудей, тому вони ризикують 
пропустити симптоми раку.

Бренд мила Lux разом з Індійським онкологічним товариством та агентством Walter Thompson вигадали, як розв'язати проблему. 
Щоби зменшити дискомфорт від дотиків, вони запропонували жінкам проводити самодіагностику, коли ті почуваються максимально 
розслаблено — у ванній кімнаті.

Компанія випустила мило з особливим дизайном: на бруску є невеликий горбик. Тактильні відчуття від нього спрацьовують як 
тригер і нагадують, що потрібно оглянути груди:

[](https://www.youtube.com/watch?v=uIDJRWfHrcg)

### Домашня слухова система

5% населення Землі страждає від проблем зі слухом. Серед складнощів, з якими стикаються глухі та люди з порушенням слуху 
— неможливість з точністю розуміти, що відбувається в них удома. Це буває незручно — людина не почує звуку мікрохвильової 
печі, й обід охолоне, і навіть небезпечно — якщо спрацює пожежна сигналізація, вона не дізнається, що щось горить.

Є окремі девайси, які сигналізують, наприклад, про те, що хтось дзвонить у двері. Але такого, який відрізняв би плач 
дитини від звуку чайника, що закипає, не було. Доки компанія Wavio і медичне агентство AREA 23 не представили See Sound 
— розумну домашню слухову систему.

ШІ навчили за допомогою 2 мільйонів ютуб-відео з побутовими звуками. Коли з'являється шум, найближчий девайс See Sound 
реєструє сплеск гучності, шукає відповідності у своїй бібліотеці та відправляє сповіщення на смартфон: «Здається, у тебе 
на плиті щось збігло»

[](https://www.youtube.com/channel/UCEZh50Y6dR3mD8i05F919BQ)

### Що буде далі

На хвилі інклюзивності human-centered design виглядає трендово і може вирости в humanity-centered design — проєктування, 
орієнтоване не на одну людину чи окрему групу, а на все людство.

Директор з інновацій консалтингової компанії Gongos Грег Хейст також вважає, що людиноцентричний дизайн прийшов не на 
один день чи рік. Він називає три причини, чому HCD має велике майбутнє:

- Люди хочуть дедалі більше хорошого дизайну
Стів Джобс не просто вигадав телефон, нову модель якого ми готові купувати щороку. Він зробив революцію: дизайн став 
частиною досвіду користувача. З приємного бонусу людиноцентричність стала запорукою успіху чи провалу продукту.

- Хороший дизайн — вигідна відмінна риса
Зробити продукт, який добре справляється зі своїм завданням, уже недостатньо. Таких мільйони — і всі на один кшталт. 
Облік потреб людини виходить за рамки функціональності та працює зі сприйняттям бренда на іншому рівні.

- HCD рятує від життєвих складнощів 
Щодня наш мозок обробляє гігабайти інформації. Це виснажує, нам стає складніше розставляти пріоритети та відокремлювати 
важливе від другорядного. У цьому контексті HCD особливо корисний: він концентрується на корені проблем та шукає оптимальні 
рішення.

