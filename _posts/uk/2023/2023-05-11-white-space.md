---
title: Білий простір в веб дизайні
description: Як використовувати білий простір для гармонійного дизайну.
lang: uk
category: uk
source:
    name: depositphotos
    url: https://blog.depositphotos.com/ua/bilyj-prostir.html
author:
    name: Nadiia Chervinska
    url: https://blog.depositphotos.com/ua/bilyj-prostir.html
image:
    path: https://i.imgur.com/DEypIAj.jpg
    width: 800
    height: 400
---

Cтворення ефектного дизайну полягає у збереженні балансу між різними елементами. Тоді як головну увагу дизайнери приділяють 
кольору, формі й типографіці, білий простір часто ігнорують, хоча він може суттєво покращити будь-яку графіку. Розуміння 
різних видів білого простору та способів його ефективного використання допоможе створити дизайн, який приваблюватиме 
погляди й доноситиме правильне повідомлення.

Над чим би ви не працювали — дизайном сайту, маркетинговими матеріалами або логотипом — ця стаття допоможе вам опанувати 
мистецтво білого простору і вивести свої проєкти на новий рівень. Тож перейдемо до справи!

### Що таке білий простір

Білий простір, також відомий як негативний, — це частина дизайну або макета, яка залишається порожньою. По суті, це простір, 
який оточує або відокремлює елементи дизайну, такі як текст, зображення та графіка. Білий простір може використовуватися 
свідомо або виникати випадково, але в будь-якому разі він відіграє важливу роль у дизайні, визначаючи його загальний 
вигляд і сприйняття.

При ефективному використанні білий простір створює чітку візуальну ієрархію, де важливі елементи виділяються, а менш важливі 
підсилюють їх. Це може допомогти привернути увагу глядача до ключових частин дизайну і полегшити розуміння повідомлення, 
яке ви намагаєтеся донести. Крім того, білий простір дозволяє створити баланс, надати ясності й впорядкованості вашим зображенням.

{% include imgur src="7I1KdxR.jpg" alt="Photo courtesy of olivia mew(CC No Derivatives)" %}

### Види білого простору у графічному дизайні

Існують різні види білого простору, які дизайнери використовують для створення певного ефекту. Розглянемо найпоширеніші:

#### 1) Білий мікро- і макропростір

Білий мікропростір — це пробіли між окремими символами, рядками тексту та словами. Він впливає на чіткість дизайну. 
Дизайнери часто регулюють його, щоб зробити текст більш читабельним. Наприклад, ви можете змінити міжрядковий інтервал у 
блоці тексту, щоб створити більше білого мікропростору і полегшити сприйняття.

Білий макропростір — це простір між такими елементами дизайну, як абзаци, зображення та заголовки. Він впливає на загальну 
композицію дизайну і допомагає створити візуальний баланс та ієрархію. Білий макропростір може відокремлювати заголовки 
від основного тексту або другорядні елементи від основних компонентів дизайну.

#### 2) Активний і пасивний білий простір

Активний білий простір цілеспрямовано залишають порожнім, щоб створити конкретний ефект. Дизайнери використовують його, 
аби привернути увагу до певної частини графіки, надати руху та енергії зображенню або виділити основне повідомлення. 
Активний білий простір може бути потужним інструментом, який зробить ваш дизайн привабливішим і динамічнішим.

Пасивний білий простір виникає випадково між елементами дизайну. Він може з’явитися, коли елементи не впорядковані належним 
чином, що створює плутаний дизайн. Ви повинні знати про пасивний білий простір і намагатися уникати його, якщо хочете 
створювати продуману графіку.

{% include imgur src="wFKFtop.jpg" alt="Photo courtesy of olivia mew(CC No Derivatives)" %}

### Які переваги дає використання білого простору в дизайні

Білий простір — важлива складова дизайну, який можна використовувати для досягнення різноманітних цілей. Розгляньмо деякі з них:

#### 1) Створення візуальної ієрархії

Візуальна ієрархія має важливе значення для ефективного донесення певного повідомлення. Білий простір може створити чіткий 
поділ між різними елементами дизайну і впорядкувати їх за важливістю.

#### 2) Направлення уваги глядача

Ефективне спрямування уваги глядача на об’єкт або елемент графіки часто є ключовою складовою будь-якого дизайну. 
Білий простір може створити візуальний контраст і привабити глядача до найважливіших елементів, таких як кнопка із закликом
до дії або зображення продукту.

#### 3) Краще розуміння

Коли мова йде про дизайн, насичений текстом, читабельність має вирішальне значення. Білий простір може покращити сприйняття 
тексту завдяки більшим інтервалам між рядками та абзацами. Це зменшує візуальний безлад і робить текст легшим для читання 
та розуміння, що, своєю чергою, створює приємніший досвід для користувачів, заохочуючи їх взаємодіяти з контентом.

{% include imgur src="bNC2TPI.jpg" alt="Photo courtesy of olivia mew(CC No Derivatives)" %}

#### 4) Поєднання окремих елементів

Вдалий макет — це єдність і гармонія між окремими елементами дизайну. Білий простір може поєднувати окремі елементи, 
посилюючи загальну естетику. Завдяки йому кожен елемент сприймається як частина єдиного цілого.

#### 5) Створення певної естетики

Білий простір може допомогти вам з різноманітними естетичними рішеннями — від мінімалістичного до динамічного. Завдяки 
білому простору в дизайні можна створити візуальний тон, який підсилюватиме повідомлення вашого бренду і знаходитиме відгук 
у цільової аудиторії.

### Головні поради з інтеграції білого простору в дизайн

Щоб успішно використовувати білий простір у дизайні, важливо пам’ятати про ключові моменти. Розгляньмо кілька порад з його 
ефективного застосування:

#### 1) Визначте мету

Перш ніж розпочати роботу над проєктом, важливо зрозуміти мету створення дизайну. Ви хочете продати продукт, донести інформацію 
чи просто привернути увагу глядача? Залежно від цілей вам може знадобитися більше або менше білого простору. Розуміючи мету, 
ви можете використовувати білий простір максимально ефективно.

#### 2) Погляньте на дизайн в цілому

Під час створення дизайну важливо дивитися на проєкт в цілому, а не тільки на окремі елементи. Зробіть крок назад і подумайте, 
як сприйматиметься готова робота. Чи достатньо білого простору для збереження балансу? Чи є фрагменти, які здаються перевантаженими? 
Поглянувши на дизайн в цілому, ви зможете переконатися, чи використання білого простору піде на користь.

{% include imgur src="8xzG1MX.jpg" alt="Photo courtesy of olivia mew(CC No Derivatives)" %}

#### 3) Продумайте композицію

Продумайте розміщення тексту, зображень та інших важливих елементів дизайну, і використовуйте білий простір, щоб гармонійно 
їх поєднати. Створіть чітке розмежування між різними елементами, аби зробити дизайн більш читабельним і візуально привабливим.

#### 4) Збалансуйте позитивний і негативний простір

Під час роботи над дизайном важливо враховувати баланс між позитивним і негативним простором. Коли білого простору забагато, 
дизайн виглядатиме розрідженим і порожнім, а коли замало — складним і незрозумілим. Вам потрібно знайти рівновагу, щоб 
створити одночасно привабливий і ефективний дизайн.

#### 5) Подбайте про розбірливість

Хоча білий простір допомагає покращити розбірливість, важливо, щоб текст залишався легким для прочитання. Переконайтеся, 
що між текстом і фоном є достатній контраст, і уникайте використання занадто дрібних або важких для сприйняття шрифтів.

#### 6) Експериментуйте з різними рівнями білого простору

Коли йдеться про білий простір, немає універсального рішення. Для деяких дизайнів може знадобитися більше білого простору, 
щоб створити мінімалістичний макет, тоді як інші можуть виграти від меншої його кількості. Експериментуючи з різними рівнями 
білого простору, ви можете знайти комбінацію, яка найкраще транслюватиме потрібне повідомлення вашій аудиторії.

{% include imgur src="uAT2dHn.jpg" alt="Photo courtesy of olivia mew(CC No Derivatives)" %}

#### 7) Не бійтеся асиметрії

Хоча симетрія може бути візуально приємною, вона не завжди є обов’язковою для ефективного дизайну. Асиметрія може додати 
візуальної інтриги й привернути увагу глядача до різних частин дизайну. Використовуйте білий простір, щоб збалансувати 
асиметричні елементи й створити привабливішу графіку.

#### 8) Використовуйте білий простір цілеспрямовано

Важливо пам’ятати, що білий простір — це свідоме рішення у дизайні, а не брак зусиль. Він має бути використаний цілеспрямовано 
і відповідати цілям дизайну. Уникайте випадкових пробілів і переконайтеся, що білий простір є послідовним підходом у дизайні.

#### 9) Дотримуйтеся узгодженості

Узгодженість є ключовим фактором у дизайні, це стосується і використання білого простору. Переконайтеся, що він узгоджений 
з дизайном і відповідає загальній естетиці та стилю. Уникайте використання різних рівнів білого простору в різних частинах 
дизайну, оскільки це може створити плутанину.

### Висновок :

Білий простір — важливий елемент ефективного дизайну. Це секретний інструмент, який допоможе вам досягти ідеальної візуальної 
гармонії та чітко передати повідомлення. Дотримуючись простих порад з використання білого простору, ви зможете створювати 
захопливий дизайн, який вигідно вирізнятиметься з-поміж інших робіт.














