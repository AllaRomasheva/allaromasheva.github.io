---
title: Найпопулярніші види логотипів та як обрати найкращий варіант ?
description: Як обрати найкращий варіант логотипу для вашого бізнесу й ефективно використовувати його для просування.
category: uk
source:
    name: blog.depositphotos.com
    url: https://blog.depositphotos.com/ua/vydy-logotypiv.html
author:
    name: Анна Тімаревська
    url: https://blog.depositphotos.com/ua/vydy-logotypiv.html
image:
    path: https://i.imgur.com/ApLAoF4.jpg
    width: 800
    height: 400
---

Щоб зрозуміти, наскільки важлива роль логотипа у репрезентації й просуванні бізнесу, достатньо згадати, що 75% людей 
впізнають бренд саме за логотипом. Цей ключовий елемент візуальної айдентики допомагає привабити аудиторію, сформувати 
образ компанії, виділити її серед конкурентів, покращити лояльність клієнтів і не тільки.

Сьогодні успішний бренд неможливо уявити без ефективного логотипа. Але в чому його секрет? На перший погляд, може здатися, 
що більшість логотипів є простим поєднанням написів і зображень. Та насправді існує багато підходів до створення логотипа. 
У цій статті ми розглянемо найпопулярніші види логотипів та поділимося порадами, як обрати найкращий варіант для вашого 
бізнесу й ефективно використовувати його для просування.

### Найпоширеніші види логотипів

#### 1. Текстові логотипи

Текстові логотипи містять написи (найчастіше назви брендів), оформлені за допомогою фірмових шрифтів і кольорів. 
Безумовною перевагою цього виду є чіткість і впізнаваність, оскільки при першому ж погляді на подібний логотип зрозуміло, 
який бренд він представляє. Серед інших ключових особливостей текстових логотипів — мінімалістичність та універсальність, 
адже вони чудово інтегруються у будь-які формати комунікації бренду.

Між тим думка, що створити текстовий логотип легше, оскільки вам не потрібні інші візуальні елементи, є помилковою. 
Більш того, у цьому випадку можна покладатися лише на шрифт, який має бути одночасно привабливим і розбірливим, щоб глядач 
міг легко його прочитати. Вибір правильного шрифту може бути справжнім випробуванням. Не дивно, що провідні бренди на 
кшталт Coca-Cola роблять ставку на кастомні шрифти, які точно відображають індивідуальність бізнесу.

Бренди з текстовими логотипами: Google, Coca-Cola, eBay, FedEx, LEGO

{% include imgur src="QoHgFNs.jpg" alt="Photo courtesy of olivia mew(CC No Derivatives)" %}

#### Текстові логотипи найкраще підходять для:

- Брендів з короткими назвами. 
Текстові логотипи є безпрограшним вибором для компаній з недовгими (зазвичай з одного слова) 
назвами, незалежно від сфери бізнесу. Логотипи як представника люксового сегмента Dior, так і перевізника FedEx виглядають 
ефектно і одразу приваблюють увагу.

- Нових брендів. 
Компаніям, які тільки починають вести бізнес, важливо запам’ятатися й завоювати довіру аудиторії. 
Серед усіх видів логотипів саме текстовий дозволяє максимально покращити впізнаваність, тому брендам-новачкам варто 
розглянути цей варіант.

- Брендів, для яких важлива універсальність. 
Йдеться про те, що мінімалізм і відсутність додаткових елементів у текстовому 
логотипі дозволяють легко адаптувати його до різних платформ і форматів, що суттєво спрощує дизайн-процес.

#### 2. Логотипи-абревіатури

Основою цього виду логотипів також є типографіка, але вже у скороченому варіанті абревіатур або монограм. Простіше кажучи, 
це графічне зображення у вигляді декількох великих літер, які представляють назву компанії (наприклад, HBO чи IBM) або 
передають її скорочену версію (наприклад, YSL у Yves Saint Laurent). Головною перевагою логотипів-абревіатур є їхній 
елегантний і лаконічний вигляд та, як і у випадку з текстовими варіантами, чудова адаптивність, адже вони ідеально підходять 
для будь-яких маркетингових матеріалів.

Монограми зазвичай асоціюються з розкішшю і статусом. Не дивно, що логотипи такого формату часто обирають люксові бренди. 
Варто згадати хоча б знаковий логотип французького дому моди Louis Vuitton у вигляді літер L і V, що накладаються одна 
на одну. Це яскравий приклад того, як можна створити ефектний і впізнаваний символ завдяки цікавій комбінації та нестандартному 
накресленню. У логотипах-абревіатурах форма набуває ще більшого значення, адже саме від неї, а також вибору кольору, 
залежить, наскільки ваш логотип передаватиме характер бренду і знаходитиме відгук аудиторії.

Бренди з логотипами-абревіатурами: MAC, DKNY, Yves Saint Laurent, HBO, BBC

{% include imgur src="VJnPweM.jpg" alt="Photo courtesy of olivia mew(CC No Derivatives)" %}

#### Логотипи-абревіатури найкраще підходять для:

- Брендів з довгими назвами. 
Якщо назва вашої компанії складається з кількох слів, навряд чи вам вдасться гарно вписати їх 
у логотип. У такому випадку краще обмежитися головними літерами назви, продумавши оригінальну форму або накреслення, щоб 
надати логотипу унікального характеру й вигляду.

- Люксових брендів. 
Компанії, яким важливо підкреслити свій високий статус і елітарність, теж можуть виграти, зробивши ставку 
на логотип-абревіатуру. Вишукана монограма дозволить привабити увагу вибагливої аудиторії й створити імідж ексклюзивності.

- Брендів, орієнтованих на міжнародний ринок. 
Не всі компанії мають назви, які однаково легко сприймаються у будь-якій точці 
світу. Якщо ви працюєте на різні ринки, розгляньте ідею створити універсальний логотип-абревіатуру, який сприятиме кращій 
впізнаваності й запам’ятовуваності бренду.

#### 3. Символьні логотипи

У цьому випадку основа логотипа — символ або зображення, яке втілює ідентичність бренду чи суть його діяльності. 
Як правило, він відображає об’єкти з реального світу. При виборі символьного логотипа бренди зазвичай використовують два 
основні підходи. Одні роблять ставку на буквальні зображення. Яскраві приклади — логотип Apple у вигляді яблука та Shell 
у вигляді мушлі. Інші компанії йдуть шляхом створення асоціативних зв’язків. Наприклад, Playboy зробив своїм логотипом 
зображення кролика як символ грайливості. А соцмережа Twitter (тепер X) до недавнього часу мала логотип у вигляді пташки, 
яка символізувала свободу й необмежені можливості.

Символьні логотипи є потужним інструментом візуальної айдентики. Проте розробка фірмового зображення, яке б передавало 
суть бренду, було одночасно оригінальним і легким для запам’ятовування, вимагає креативності, досвіду та часу. До того ж 
важливо, щоб вигляд вашого логотипа не втратив актуальності з часом і його не довелося переробляти, адже в цьому випадку 
є ризик зниження впізнаваності.

Бренди із символьними логотипами: Target, Apple, Dropbox, Instagram, Starbucks

{% include imgur src="hgBwWAl.jpg" alt="Photo courtesy of olivia mew(CC No Derivatives)" %}

#### Символьні логотипи найкраще підходять для:

- Відомих брендів. 
Символьні логотипи — не найкращий вибір для компаній, які лише виходять на ринок, оскільки аудиторії 
знадобиться час, аби запам’ятати їх і тим паче вибудувати асоціативний зв’язок між логотипом і брендом. Водночас це ідеальний 
варіант для компаній, які вже добре відомі споживачам. Символьний логотип дозволить ще більше зміцнити зв’язок з ними.

- Брендів, які можуть передати суть своєї діяльності у зображенні. 
Згадайте логотип YouTube у вигляді кнопки Play або Instagram 
у вигляді камери. Ці прості впізнавані зображення ідеально передають специфіку діяльності обох компаній. Якщо ваш бізнес 
має чітко виражену специфіку, подумайте, як втілити її у символічній іконці.

- Міжнародних брендів. 
Тут працює та ж логіка, що і з логотипами-абревіатурами. Якщо назву вашої компанії важко адаптувати 
до різних ринків, можна розглянути варіант універсального символу, який однаково сприйматиметься будь-де.

#### 4. Абстрактні логотипи

Основою цих логотипів, як і символьних, є зображення. Але, на відміну від попереднього виду, йдеться про зображення не 
реальних об’єктів, а абстрактних символів, зазвичай геометричних форм. Оскільки у цьому випадку немає жодних обмежень у 
виборі візуальних елементів, ви маєте можливість створити унікальний логотип, який концептуально представлятиме ваш бренд.

Абстрактні логотипи дозволяють передати цінності й філософію вашого бізнесу, а також налагодити емоційний зв’язок з аудиторією. 
Наприклад, один з найбільш впізнаваних і дорогих логотипів у світі swoosh від Nike зображує крила грецької богині перемоги
Ніки й символізує звук швидкості, рух і мотивацію. Також абстрактні логотипи можуть метафорично репрезентувати компанію 
та її продукти. Приміром, логотип Windows з чотирьох квадратів різного кольору втілює сервіси бренду, розроблені для різних 
цілей: синій — головний колір інтерфейсу Windows (символізує стабільність), червоний — Office (робота), зелений — Xbox 
(розваги), жовтий — Bing (оптимізм).

Бренди з абстрактними логотипами: Pepsi, Nike, Toyota, Mastercard, Audi

{% include imgur src="oDBgz20.jpg" alt="Photo courtesy of olivia mew(CC No Derivatives)" %}

#### Абстрактні логотипи найкраще підходять для:

- Брендів з історією. 
Абстрактний логотип — не просто гарне зображення. Він має передавати певне послання або історію. 
Наприклад, логотип Audi у вигляді кілець символізує чотирьох автовиробників, які утворили єдину корпорацію. Подумайте, 
що ви можете розповісти за допомогою логотипа.

- Брендів зі складними продуктами. 
Іноді візуалізувати те, чим займається ваша компанія, може бути непросто. Перевагою 
абстрактних логотипів є те, що вони дозволяють зробити це метафорично. Головне — визначитися з посланням, яке ви хочете 
донести своїй аудиторії.

- Креативних брендів. 
Оскільки абстракція не передбачає жодних обмежень, такі логотипи є ідеальним вибором для компаній, 
яким важливо підкреслити свою креативність.

#### 5. Логотипи-персонажі

Цей вид також називають логотипи-маскоти. Під маскотом мається на увазі будь-який персонаж (антропоморфний чи ні), котрий 
є символом бренду або організації. Персонажі можуть представляти клієнтам товари або послуги компанії (приклад — Рональд 
Макдональд) або ж бути основою її логотипа, як у цьому випадку.

Головною перевагою логотипів-персонажів є те, що вони апелюють безпосередньо до емоцій людей і викликають позитивні асоціації,
адже нагадують мультиплікаційних героїв. Створення маскота дозволяє персоналізувати ваш бренд і налагодити міцніші відносини 
з клієнтами. До того ж це чудовий спосіб розробити легенду довкола бренду, яка дає можливість транслювати його місію та 
цінності й покращити прихильність аудиторії. Але щоб знаходити відгук у споживачів, персонаж повинен мати індивідуальність 
та історію.

Бренди з логотипами-персонажами: Michelin, Mailchimp, KFC, Android, Pringles

{% include imgur src="0DAxvGw.jpg" alt="Photo courtesy of olivia mew(CC No Derivatives)" %}

#### Логотипи-персонажі найкраще підходять для:

- Брендів з легендою. 
Приклад — KFC і полковник Сандерс: він був засновником мережі, а з кінця 50-х його зображення незмінно 
присутнє на логотипі компанії. Якщо історія вашого бізнесу теж пов’язана з унікальною особистістю, подумайте над тим, щоб 
відобразити це в логотипі.

- Брендів, які пріоритезують персоналізацію. 
Логотипи-персонажі дозволяють показати людське обличчя вашого бренду, зробити 
його ближчим і зрозумілішим для аудиторії та налагодити з клієнтами зв’язок на більш особистому рівні.

- Брендів, які прагнуть налагодити дружню комунікацію. 
Логотипи-персонажі зазвичай асоціюються з веселощами й викликають 
позитивні емоції. Вони легко приваблюють увагу, адже звертаються до дитини, яка живе в кожному з нас. Не дивно, що цей 
варіант часто обирають компанії, орієнтовані на дітей і сім’ї.

#### 6. Логотипи-емблеми

Логотипи-емблеми найчастіше мають вигляд тексту (іноді з візуальними елементами), що знаходиться у рамці. Емблеми бувають 
як мінімалістичними на кшталт простого напису на кольоровому фоні, так і складнішими з багатьма декоративними деталями. 
Такі логотипи нагадують фамільні герби й, подібно до монограм, зазвичай асоціюються з престижем і владою.

Також завдяки своєму класичному вигляду логотипи-емблеми створюють відчуття професійності й прихильності до традицій. 
Не дивно, що їх часто обирають державні установи й університети та автомобільні виробники. Перевагою емблем є те, що вони 
добре запам’ятовуються й допомагають створити імідж надійної компанії, яка вже давно на ринку й нікуди не зникне у майбутньому. 
Водночас у цих логотипів є і недоліки, адже вони менш універсальні порівняно з іншими варіантами й підходять далеко 
не для всіх видів брендингу.

Бренди з логотипами-емблемами: Nissan, Stella Artois, Warner Bros., Harley-Davidson

{% include imgur src="Pqb08EO.jpg" alt="Photo courtesy of olivia mew(CC No Derivatives)" %}

#### Логотипи-емблеми найкраще підходять для:

- Брендів, які хочуть асоціюватися з надійністю. 
Емблеми часто містять зображення кола або щита. Ці фігури створюють відчуття 
захисту й безпеки. Тому логотипи-емблеми є чудовим вибором для юридичних компаній, банків і автовиробників.

- Брендів з традиціями. 
Емблеми ідеально підходять для компаній з історією, яким важливо підкреслити тривалу присутність 
на ринку, відданість традиціям і високим стандартам. Це також гарний спосіб заслужити лояльність аудиторії.

- Брендів, які прагнуть створити спільноту. 
Оскільки емблеми мають багато спільного з фамільними гербами, вони так само викликають відчуття спорідненості. Розгляньте 
цей варіант логотипа, якщо хочете, щоб ваші клієнти почували себе частиною спільноти.

#### 7. Комбіновані логотипи

Комбіновані логотипи — це найпопулярніший вид логотипів (вибір 61% компаній зі списку Fortune 500), який характеризується 
поєднанням зображення і типографіки. Ви можете комбінувати будь-який логотип на основі тексту із символьним, абстрактним, 
персонажним або ж емблемою. При цьому напис може знаходитися поруч із зображенням або бути його елементом. У даному випадку 
вони працюють як єдине ціле, доповнюючи один одного.

Комбінований логотип — універсальний вибір для покращення впізнаваності, адже він дає можливість глядачам легко запам’ятати 
бренд і асоціювати його назву з фірмовим зображенням. Якщо дизайн-рішення буде вдалим, цілком вірогідно, що у майбутньому 
ви зможете використовувати візуальну частину логотипа окремо, адже аудиторія вже добре її знатиме. Багато відомих брендів 
обирають саме такий підхід, тобто застосовують назву або зображення окремо залежно від формату комунікації або платформи.

Бренди з комбінованими логотипами: Burger King, Depositphotos, Adidas, Slack, Red Bull

{% include imgur src="YOjNP5d.jpg" alt="Photo courtesy of olivia mew(CC No Derivatives)" %}

#### Комбіновані логотипи найкраще підходять для:

- Нових брендів. Компаніям, які тільки починають бізнес, варто зупинитися на варіанті комбінованого логотипа, адже так вони 
матимуть більші шанси запам’ятатися завдяки використанню одразу двох візуальних підказок — назви та фірмового знаку.

- Брендів, які шукають універсальне рішення. Комбіновані логотипи дають більше можливостей для експериментів з дизайном. 
Крім вже згаданого окремого використання текстової й візуальної частини, ви можете легко адаптувати такий логотип для різних 
маркетингових потреб.

- Брендів, які прагнуть підтримувати цілісність. Комбіновані логотипи допомагають компаніям потужно заявляти про себе й 
працюють на користь брендингу. Поєднання назви й зображення у логотипі може сприяти створенню цілісного іміджу бренду.

{% include imgur src="9dBjvRF.jpg" alt="Photo courtesy of olivia mew(CC No Derivatives)" %}

### Які ключові характеристики ефективного логотипа

Оскільки логотип є інструментом брендингу, він повинен виконувати конкретні завдання, зокрема приваблювати увагу аудиторії, 
справляти сильне враження, зміцнювати імідж компанії й покращувати прихильність до неї. Досягти цього можна, коли всі 
аспекти логотипа детально продумані й він відповідає переліченим нижче вимогам.

#### 1. Простота

Враховуючи, що споживачі можуть приймати рішення за частку секунди, бренди повинні зробити все можливе, аби не ускладнювати 
взаємодію з аудиторією. Це насамперед стосується і дизайну логотипа. Тому першочергове завдання — переконатися, що він 
зрозуміло і доступно презентує бренд.

#### 2. Релевантність

За даними статистики, 42% споживачів вважають, що логотип дозволяє зрозуміти індивідуальність бренду. Релевантний логотип, 
який відображає суть бізнесу, дає можливість створити чіткий імідж і завоювати довіру аудиторії.

#### 3. Привабливість

Безумовно, логотип повинен привертати увагу й покращувати запам’ятовуваність бренду. Тому до його створення важливо підходити 
з усією серйозністю. Основні елементи, які ви маєте продумати, окрім власне виду логотипа, — вибір кольору і шрифту, якщо 
плануєте використовувати текст.

#### 4. Універсальність

Оскільки логотип призначений для використання у різноманітних онлайн- і офлайн-форматах, він повинен легко масштабуватися, 
тобто зменшуватися й збільшуватися без втрати якості.

#### 5. Довговічність

З огляду на те, що логотип є візуальною репрезентацією вашого бізнесу, важливо обрати рішення, яке не втратить своєї актуальності 
з часом. Звісно, оновлення в майбутньому можливе і, скоріше за все, неминуче, але, якщо ви із самого початку матимете 
потужний логотип, він може служити десятиліттями, зазнаючи лише невеликих змін (яскравий приклад — логотип Coca-Cola).

{% include imgur src="ucun2Ld.jpg" alt="Photo courtesy of olivia mew(CC No Derivatives)" %}

### Де ви можете використовувати логотип

Послідовне використання логотипа сприяє успішному брендингу й створенню цілісного іміджу компанії. Аби отримати максимальний 
результат від зусиль, витрачених на розробку логотипа, переконайтеся, що він присутній у ключових каналах взаємодії з вашою
аудиторією. До них відносяться:

- Сайт або блог. 
Логотип на сайті та у блозі допомагає покращити впізнаваність вашого бренду і зміцнити довіру до нього. 
Подбайте про видимість логотипа, розмістивши його у верхній частині сторінки. Також не забудьте налаштувати іконку сайту, 
щоб логотип було видно, коли у браузері відкриті кілька вкладок.

- Візитівки. 
Не варто недооцінювати силу візитівок. Вони дозволяють налагодити контакт на більш особистому рівні й справити 
гарне перше враження. При цьому логотипу відводиться важлива роль, адже дизайн візитівки відображає ваш професіоналізм, 
а також якість ваших продуктів або послуг.

- Продукти й пакування. 
Якщо ви маєте сумніви щодо важливості пакування, згадайте, наскільки популярні відео з розпакуванням 
на YouTube. Це чудовий спосіб покращити клієнтський досвід. А розміщення логотипа на пакуванні — ключ до впізнаваності, 
що дозволяє підвищити лояльність.

- Комунікація з аудиторією. 
Як потужний інструмент брендингу, ваш логотип має бути присутнім у всіх форматах комунікації з 
клієнтами, зокрема електронних листах, маркетингових кампаніях, рекламних оголошеннях тощо. Це допоможе аудиторії розуміти, 
з ким вона взаємодіє, і покращить рівень довіри до вас.

- Соцмережі. 
Використання логотипа у соцмережах дозволяє створити цілісний, узгоджений образ вашого бренду на різних платформах. 
Тому важливо, щоб кожного разу, коли ви публікуєте контент, підписники бачили логотип у своїх стрічках.

- Банери й вивіски. Зовнішня реклама й вивіски зазвичай приваблюють багато уваги. Якщо ці формати актуальні для вашого бізнесу,
обов’язково доповнюйте їх логотипом, достатньо великим, щоб його можна було легко розгледіти.

- Мерч. 
Брендовані товари приносять, по суті, безплатне просування. Лишень уявіть, що хтось може щодня ходити із сумкою з 
вашим логотипом. Це ідеальний спосіб покращити свою впізнаваність і завоювати довіру.

Відкрийте для себе нашу колекцію, де представлені логотипи найпопулярніших видів. Можливо, саме тут ви знайдете ідеальний 
варіант логотипа для свого бізнесу.

### Висновок 

Створити логотип, який точно відображатиме характер вашого бренду, приваблюватиме увагу аудиторії й легко 
запам’ятовуватиметься — непросте завдання. Воно вимагає ґрунтовного підходу з вивченням ринку й аудиторії та багатьох експериментів. 
Почніть цей шлях з вибору логотипа, котрий найкраще відповідає специфіці вашого бізнесу. Зробіть ставку на простоту, 
привабливість та універсальність і продумайте, де і як ви будете використовувати свій логотип.



