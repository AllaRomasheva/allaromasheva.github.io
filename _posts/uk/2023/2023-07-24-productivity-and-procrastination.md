---
title: Продуктивність і прокрастинація
description: Читайте 8 рекомендацій, як значно підвищити продуктивність без вигоряння та прокрастинації.
category: uk
source:
    name: genius.space
    url: https://genius.space/lab/yak-pidvishhiti-svoyu-produktivnist-i-zabuti-pro-prokrastinatsiyu/
author:
    name: genius.space
    url: https://genius.space/lab/yak-pidvishhiti-svoyu-produktivnist-i-zabuti-pro-prokrastinatsiyu/
image:
    path: https://i.imgur.com/SwK2Elg.jpg
    width: 800
    height: 400
---

Ви можете бути набагато продуктивнішими. Уявіть: вже наступного тижня ви виконуєте в 1,5-2 рази більше завдань, робите це 
набагато якісніше і, головне, отримуєте задоволення у процесі.

Читайте 8 рекомендацій, як значно підвищити продуктивність без вигоряння та прокрастинації. Збережіть статтю в закладки, 
щоб мати швидкий доступ до практичних рекомендацій.

### 1. Визначтеся, навіщо вам продуктивність

Жодний процес без певної мети не може бути успішним. Вам потрібно чітко розуміти, з якою метою потрібно підвищити продуктивність. 
Це значно підвищує внутрішню мотивацію. Саме ціль буде вашим двигуном на шляху до підвищення продуктивності. 
Короткострокова мотивація теж дасть вам енергію. Ви можете з ентузіазмом складати графік наступного тижня увечері неділі. 
Планувати вироблення нових звичок та інших процесів підвищення продуктивності. Але вже в понеділок цей ентузіазм просто 
випарується.

Тому вам потрібна глибока мотивація. Щоб визначити мету:

- Уявіть, як зміниться ваше життя із підвищенням продуктивності.
- Які саме сфери ви зможете покращити.
- Якою людиною ви станете, наприклад, позбавившись прокрастинації.

Візуалізуйте результат. Чітко уявляйте себе “новою” людиною. Так ви сформуєте конкретну мету. Маючи конкретну точку Б і 
ясно уявляючи її, ви значно підвищуєте свої шанси.

### 2. Знайдіть свій час

Підйом до 5-ї ранку, “чарівні” ранкові процедури та активна робота в ранній час дійсно можуть допомогти вам підвищити продуктивність. 
І є реально багато прикладів, коли люди, прочитавши “Магію ранку”, кардинально змінюють своє життя на краще. Але з іншого 
боку є велика кількість тих, хто не протримався більше одного дня. А також колосально багато людей, які здувались через 
тиждень, півмісяця або місяць.

Кожен організм індивідуальний. Комусь справді підходять ранні підйоми. Але кожна людина має власний прайм-тайм. Це час 
пікової продуктивності. Коли організм виділяє максимальну кількість енергії. Ваше завдання – знайти цей час та ставити 
найважливіші завдання на цей відрізок. Ви зауважите, що за три години робочого часу виконуєте набагато більше, ніж робили 
раніше за весь робочий день. Просто тому, що завдання збігаються з піковим часом вашої продуктивності. Не перевантажуйте 
себе в цей період. Працюйте у комфортному темпі, щоб уникнути вигоряння.

### 3. Навчіться керувати енергією

Ваш організм по-різному реагує на різні завдання. Робота перетворюється на сигнали:

- Виділити більше енергії.
- Забрати всю енергію.

Ви можете помітити це, регулярно займаючись спортом. Логіка каже: якщо ти підеш у тренажерний зал вранці, ти витратиш енергію 
та будеш сонним цілий день. Але правда в тому, що ранкове тренування, навпаки, провокує викид енергії та гормонів. 
Ви почуваєтеся щасливішим, бадьорішим і більш мотивованим.

Ваше завдання – класифікувати завдання, поділивши їх на два види: те, що дає енергію, та те, що забирає енергію. Як? 
Просто проведіть нескладний аудит завдань:

- Заздалегідь пропишіть весь список завдань на день і складіть хоча б приблизний графік виконання. Щоб розуміти, в який час 
і над чим ви працюватимете.
- Увечері візьміть аркуш паперу та намалюйте декартову систему координат, де вісь X – час, вісь Y – рівень енергії.
- Протягом наступного дня на осі часу ставте точки (завершення задач) та малюйте криву графіку. Наприкінці дня ви точно 
розумітимете, коли ваш рівень енергії був на піку. Саме ці задачі дають вам енергію. Коли енергія на нижньому рівні – така 
робота відповідно розряджає вас.

Приклад графіка:

{% include imgur src="a9lB7kY.png" alt="Photo courtesy of olivia mew(CC No Derivatives)" %}

### 4. Оволодійте МОНОзадачністю

Багато людей пишаються своєю багатозадачністю. У вашому оточенні точно є хоча б один такий “Юлій Цезар”. Ви дивитеся на 
нього і думаєте: але як? Він робить у два-три рази більше за мене за один день. Я навіть уявити не можу, як він усе встигає.

#### Потрібно розуміти, що ця медаль точно має зворотний бік.

Спойлер: ці люди точно мають непродуктивні дні. І мова не про ті дні, коли робить трохи менше роботи. Мова про дні, коли 
людина лежить колодою весь день, а дні перетворюються на тижні. І повернутися до ресурсного стану дуже складно. Причина? 
Вигоряння! Вимотуючи себе щодня, людина вичавлює всю енергію зі свого тіла. Рано чи пізно відсутність енергії дасться взнаки.

У Стенфордському університеті провели дослідження, яке показало, що людина не може коректно концентруватись на кількох 
завданнях одночасно. Люди, які брали участь в експерименті, працювали одночасно над кількома завданнями, перемикаючись між 
ними. Створюється ілюзія тотальної продуктивності. Але річ у фізіології. Мозок виділяє велику кількість дофаміну. Людина 
почувається щасливою, але якість роботи дуже страждає. Мозок “видає щастя в кредит”. У результаті якість результату низька, 
і вигоряння не за горами. Фокусуйтеся на одному завданні. Не відволікайтеся, навіть якщо роботи дуже багато. Краще трохи 
прострочити завдання, аніж здати неякісну роботу. Про те, як класно фокусуватися, поговоримо трохи згодом.

### 5. Прокрастинація – наше все

Уявіть ситуацію: ви працюєте над завданням, відчуваєте, що втомилися та вирішуєте зробити перерву. Присіли на диван, увімкнули 
відосик на YouTube, потім ще один і ще. Через дві години розумієте, що завдання не таке вже складне і ви легко закінчите 
його завтра до нових завдань. Багатьом це почуття знайоме ще зі школи, коли “зроблю домашку завтра перед уроками”.

Це пояснюється фізіологією людини. Прокрастинація трапляється, тому що емоційна частина мозку, що волає до миттєвого задоволення, 
перемагає логічну. І повністю позбутися прокрастинації без негативних наслідків неможливо.

#### Але ви можете контролювати її:

- Усвідомте реальну вартість прокрастинації. Випишіть усі завдання, які часто відкладаєте на потім. В іншій колонці випишіть, 
на що впливає ваша прокрастинація. Мета – зрозуміти, що ви втрачаєте.
- Заміщайте прокрастинацію. Якщо, уявляючи себе за роботою над якимось завданням, ви хочете заплакати, спробуйте почати з 
чогось приємнішого чи простішого. Просто залучайте себе до роботи.
- Зробіть маленький ривок. Встановіть таймер на 25 хвилин. Сфокусуйтесь на роботі. Якщо відчуваєте, що можете продовжувати 
– не зупиняйтесь. Примушувати себе не треба.

### 6. Забудьте про тайм-менеджмент

Стоп-стоп, без паніки! Повного скасування тайм-менеджменту НЕ буде 😅

Тут теж йдеться про пріоритети. Фокус на енергії. Навичка керувати часом – це дуже круто. Ви чітко усвідомлюєте, що, де 
і коли повинні робити. Але чи збільшує це вашу продуктивність, якщо працюєте без енергії?

Шукайте прайм-тайм, розставляйте завдання за пріоритетами і кайфуйте від роботи. Це не означає, що від графіка потрібно 
зовсім відмовитись. Просто вибудовуйте його на основі ваших відчуттів. Тоді кожне завдання виконуватиметься якісно та швидко. 
А головне, ви отримуватимете задоволення від процесу. Це не тільки про підвищення продуктивності, а й про відсутність вигоряння.

### 7. Використовуйте техніку Помодоро

Цей інструмент стане ключовим тригером підвищення вашої продуктивності. Техніка з’явилася ще у 80-х, але не втрачає 
популярності досі. У чому її суть:

- Виберіть завдання, над яким плануєте працювати.
- Встановіть таймер на 25 хвилин і безперервно працюйте, ні на що не відволікаючись.
- Коли таймер продзвенить, зробіть перерву рівно на 5 хвилин.
- Після перерви зробіть ще один забіг на 25 хвилин.
- Завершивши чотири “помідора”, зробіть велику перерву на 15-30 хвилин.

Техніка допомагає сфокусуватися на задачі та тримати цей фокус у весь період роботи над нею. Вона дозволяє розбивати громіздкі 
завдання на комфортні для мозку проміжки. А постійні перерви допомагають перезавантажитись і не втрачати фокус. Якщо, 
попрацювавши за цією технікою кілька днів, ви відчуваєте дискомфорт, спробуйте адаптувати її під себе. Наприклад, коригуючи 
час перерв та самих “помідорів”.

### 8. Використовуйте правило п’яти хвилин

Якщо ви читаєте цю статтю, у вас є глобальна мета, яка кардинально змінить ваше життя. Це мета на межі мрії. Саме рух до 
неї здатний дати вам величезну кількість енергії на вирішення інших завдань. Припустимо, у вас немає часу на тотальну роботу 
над цією метою. Ви постійно відкладаєте її старт, бо є “важливіші завдання”. Це нормально. Потрібно дотримуватися балансу 
між мріями і тим, що дає результат тут і зараз.

#### Але та енергія, яку виділятиме організм під час руху до мрії, вам дуже знадобиться.

То яке рішення, якщо часу немає? Все просто: виділяйте п’ять хвилин на день на це завдання. Робіть мікрокроки, щоб показати 
організму: все ОК, ми працюємо над нашими глобальними цілями. Лише п’ять хвилин на день ви точно знайдете. І цей мінімальний 
час запалюватиме вас на весь робочий день. Сформуйте звичку працювати над глобальною метою хоч би п’ять хвилин щодня. 
Встановіть першу точку Б – протриматись у цьому режимі 21 день. За три тижні ви помітите, наскільки більше у вас енергії.

### Висновок

Формули тотальної продуктивності немає. Кожна людина індивідуальна. Але ці 8 рекомендацій допоможуть вам збільшити продуктивність. 
Додайте статтю до закладок та регулярно використовуйте практичні рекомендації.











