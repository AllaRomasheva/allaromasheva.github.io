---
title: Які в креативних компаніях працюють фахівці ?
description: Давайте все ж спробуємо розібратись із тим, які фахівці трапляються в креативних компаніях і що означають назви їх позицій.
lang: uk
category: uk
source:
    name: cases.media
    url: https://cases.media/creativepractice/article/khto-ye-khto-kreativni-fakhivci
author:
    name: cases.media
    url: https://cases.media/creativepractice/article/khto-ye-khto-kreativni-fakhivci
image:
    path: https://i.imgur.com/gIgErWr.jpg
    width: 800
    height: 400
---

В цій статті ми спробуємо розібратись із тим, які в креативних компаніях працюють фахівці, а також окремо розглянемо те, 
які задачі доручають дизайнерам відповідно до їхнього профілю, та в яких креативних компаніях імовірніше за все 
трапляються подібні фахівці.

#### Одразу маємо зробити два застереження.

- По-перше, в Україні не існує універсально застосованої системи класифікації творчих фахівців. Відтак в багатьох компаніях 
їх ролі інтерпретують на власний розсуд. Формуючи власний опис, ми досліджували опис вакансій та результати індивідуальних 
інтерв’ю представників креативних індустрій.

- По-друге, в матеріалі ми радше описуємо певні ролі, ніж фактичні ознаки фахівців. В реальній практиці фахівці мають 
індивідуальні особливості та навички. І відповідно, поширеною є ситуація, коли дизайнер водночас може виконувати задачі 
дизайнера взаємодії та дизайнера інтерфейсів або ж графічного дизайнера та ілюстратора. Тож не варто намагатись звузити 
власний творчий діапазон до формальної позиції в компанії.

### Графічний дизайнер

{% include imgur src="SIUNkW0.png" alt="Photo courtesy of olivia mew(CC No Derivatives)" %}

Графічний дизайн — це галузь дизайну, в якій дизайн-продукти створюються за допомогою графічних засобів (типографії, 
ілюстрацій, колірних палітр тощо). Відповідно, поняття графічного дизайну само собою включає одразу декілька галузей: 
дизайн друкованої продукції, рекламний дизайн, редакторський дизайн, дизайн навігації, вебдизайн тощо.

Формально під поняттям «графічний дизайнер» ми могли б розуміти дизайнера, що працює в будь-якому з цих напрямків. 
Але на практиці таке узагальнення є невідповідним.

Сьогодні, коли компанії шукають графічних дизайнерів, вони прагнуть знайти фахівця, що вміє працювати з рядом графічних 
редакторів та розуміється в особливостях роботи як з цифровими макетами, так і з друкованою продукцією.

Графічні дизайнери можуть працювати в різних типах компаній, але найчастіше зустрічаються в дизайн-студіях, рекламних та 
брендингових агенціях.

Окремим випадком графічного дизайнера є цифрові дизайнери (діджитал-дизайнери). Це фахівці, які працюють виключно з 
дизайн-продуктами, поширення яких відбувається тільки в цифровому вигляді й, відповідно, не готується до друку. 
Такі дизайнери часто працюють в цифрових агенціях (діджитал-агенціях).

#### Які задачі виконують графічні дизайнери

Розробляють фірмові стилі, макети носіїв фірмового стилю (візитівок, фірмових бланків, конвертів, презентацій тощо), 
презентації, плакати, макети реклами тощо.

#### З якими інструментами працюють графічні дизайнери

Adobe Illustrator, Adobe Photoshop, Adobe Indesign, CorelDraw, PowerPoint.

### Вебдизайнер

{% include imgur src="dPseR2h.png" alt="Photo courtesy of olivia mew(CC No Derivatives)" %}

Вебдизайнери працюють над дизайн-продуктами, що створюються для використання у мережі інтернет. Але було б певним спрощенням 
сказати, що вони створюють дизайн для вебсайтів, адже різновидів дизайн-продуктів в інтернеті багато. Це можуть бути посадкові 
сторінки, корпоративні сайти, інтернет-магазини, онлайн-сервіси тощо.

Вебдизайн сьогодні — цілий напрям в дизайні, який має чимало відгалужень. Процес проєктування різних онлайн-продуктів дуже 
різний. Так, в посадкових сторінках дизайнерам доводиться думати про проєкт з маркетингової точки зору. А от в онлайн-сервісах 
більше цінується зручність інтерфейсу, його продуманість та технологічність.

Найчастіше позиції вебдизайнерів трапляються в вебстудіях та веб-продакшенах. Рідше — в цифрових і рекламних агенціях.

#### Які задачі виконують вебдизайнери

Розробляють макети вебсайтів, проєктують онлайн-інтерфейси, створюють нескладні посадкові сторінки.

#### З якими інструментами працюють вебдизайнери

Adobe Photoshop, Sketch, Figma, Principle, Zeplin, Tilda (або WebFlow).

### Дизайнер взаємодії (UX-дизайнер)

{% include imgur src="2U8oaeC.png" alt="Photo courtesy of olivia mew(CC No Derivatives)" %}

Дизайнери взаємодії (їх ще часто називають UX-дизайнери від англійського словосполучення user experience, тобто досвід 
користувача) — це категорія дизайнерів, що займається проєктуванням взаємодії користувачів з продуктом.

Найчастіше таких дизайнерів асоціюють з розробкою мобільних застосунків та онлайн-продуктів, але насправді вони здатні 
застосовувати свої навички для розробки систем взаємодії з клієнтами й поза цифровим середовищем. Наприклад, проєктувати 
алгоритми обслуговування клієнтів в банках, супермаркетах чи на станціях автозаправки.

Одним з ключових критеріїв якості роботи таких дизайнерів є зручність продукту (її на професійному жаргоні ще називають 
юзабіліті).

Найчастіше такі дизайнери трапляються в продуктових компаніях та вебстудіях. Рідше — в рекламних та цифрових студіях.

#### Які задачі виконують дизайнери взаємодії

Описують користувацькі сценарії, створюють прототипи інтерфейсів, аналізують вже наявні інтерфейси та шукають способи 
підвищення зручності продукту.

#### З якими інструментами працюють дизайнери взаємодії

InVision, Axure, Xmind, Miro, Figma.

### Дизайнер інтерфейсів (UI-дизайнер)

{% include imgur src="QUYKidn.png" alt="Photo courtesy of olivia mew(CC No Derivatives)" %}

Існує поширена омана, наче дизайнери взаємодії та дизайнери інтерфейсів — одні й ті самі люди.

Насправді хоч ці фахівці й намагаються паралельно розвивати ці навички, все ж таки їх варто розділяти.

Дизайнери взаємодії розробляють користувацькі сценарії, прототипи майбутньої системи, а дизайнери інтерфейсів працюють 
над конкретним його втіленням, створюють візуальне представлення системи — власне, графічні інтерфейси.

Найчастіше такі дизайнери трапляються в продуктових компаніях, вебстудіях та цифрових агенціях.

#### Які задачі виконують дизайнери інтерфейсів

Розробляють графічні інтерфейси для онлайн-продуктів, мобільних та комп’ютерних застосунків.

#### З якими інструментами працюють дизайнери інтерфейсів

Adobe Photoshop, Sketch, Figma, Principle, Zeplin.

### Моушн-дизайнер

{% include imgur src="L4ylwqQ.png" alt="Photo courtesy of olivia mew(CC No Derivatives)" %}

Моушн-дизайнери створюють відеоролики.

Окремих типів роликів існує безліч. Взяти хоча б вступні титри до фільмів про Джеймса Бонда — чудовий приклад роботи 
моушн-дизайнера. Ще один чудовий приклад — всі освітні відео курсу «Основи дизайну». Їх нам допомогла створити талановита 
моушн-дизайнерка — Настя Дев’ятова.

Моушн-дизайнери найчастіше трапляються в рекламних та цифрових агенціях, а ще чимало фахівців працюють в незалежному форматі, 
або ж у відеопродакшнах (про них ми ще розкажемо в наступних курсах). 

#### Які задачі виконують моушн-дизайнери

Якщо два десятиліття тому моушн-дизайнери здебільшого працювали для кіно та телебачення, то з розвитком інтернет-технологій 
сфера застосування їх талантів суттєво розширилась. Їх часто залучають для створення невеличких роликів для публікації в 
соціальних мережах, для оформлення відеокейсів, розробки відеопрезентацій та відеовізуалізацій інтерфейсів.

#### З якими інструментами працюють моушн-дизайнери

Adobe Illustrator, Adobe Photoshop, Adobe AfterEffects, Cinema 4D, Adobe Premiere.

### Ілюстратор

{% include imgur src="aKGPsr4.png" alt="Photo courtesy of olivia mew(CC No Derivatives)" %}

Ілюстратори створюють ілюстративне оформлення для різноманітних дизайн-проєктів.

У більшості креативних компаній такі фахівці працюють поза штатом, а проєкти виконують на контрактній основі, оскільки в 
багатьох ілюстраторів є власний, досить унікальний стиль, за яким їх досить легко розпізнати.

В деяких компаніях ілюстратори працюють на постійній основі. Наприклад, часто в ігрових студіях у штаті є постійний ілюстратор.

#### Які задачі виконують ілюстратори

У випадку книг — це може бути оформлення обкладинок та сюжетні ілюстрації. В інтерфейсах — тематичні ілюстрації та іконки. 
Але при цьому діапазон застосування їх навичок набагато ширший. Ілюстратори можуть створювати плакати, оформлення для білбордів, 
розписувати стіни, робити принти для футболок тощо.

#### З якими інструментами працюють ілюстратори

Adobe Photoshop, Adobe Illustrator, Procreate, Adobe Fresco.

### Артдиректор

{% include imgur src="hmMEwdH.png" alt="Photo courtesy of olivia mew(CC No Derivatives)" %}

Артдиректорами мріють стати якоїсь миті чимало дизайнерів. По суті, ця позиція дослівно означає «художній керівник», і 
тому ключовим завданням артдиректора є саме пошук правильного творчого рішення для дизайн-продукту.

В дизайн-студіях артдиректор керує творчим пошуком безпосередньо, а у цифрових та рекламних агенціях він часто робить це 
спільно з креативним директором.

Часто в невеликих командах артдиректор виконує також управлінську функцію в роботі дизайнерів — слідкує за дотриманням 
термінів виконання проєкту, розподілом навантажень між окремими фахівцями. Але все ж головним його завданням є дотримання 
якості візуальної складової дизайн-продукту. Іноді артдиректори беруть участь в проєкті й в якості дизайнера.

### Дизайн-директор (або ж директор з дизайну)

{% include imgur src="5uzlvvC.png" alt="Photo courtesy of olivia mew(CC No Derivatives)" %}

Функції дизайн-директора здебільшого подібні до функцій артдиректора, і в багатьох маленьких компаніях ця позиція по суті 
є аналогічною до позиції артдиректора.

Але взагалі позиція дизайн-директора більше характерна для корпорацій, діяльність яких щільно пов’язана з дизайн-складовою. 
Наприклад, така позиція є в компанії Apple. Там цю посаду до 2019 року займав відомий дизайнер Джоні Айв.

В зону відповідальності дизайн-директора часто входять всі задачі, пов’язані з візуальним представленням продуктів — від 
безпосереднього контролю проєктування до візуальних комунікацій бренду в будь-яких проявах.

### Креативний директор

{% include imgur src="JDeXWPx.png" alt="Photo courtesy of olivia mew(CC No Derivatives)" %}

У рекламних та цифрових агенціях креативні директори займаються розробкою маркетингових та комунікаційних стратегій, а 
також концепцій для реклами та генерацією творчих ідей.

Безпосередньо креативним директорам підпорядковуються копірайтери. Разом вони створюють комерційні тексти, слогани, 
рекламні сценарії тощо.

Як правило, в ієрархії агенції посада креативного директора вища за посаду артдиректора, оскільки в межах проєкту 
відповідальність креативного директора дещо ширша.

### Копірайтер

{% include imgur src="TRewdOA.png" alt="Photo courtesy of olivia mew(CC No Derivatives)" %}

Слово копірайтер походить від англійського слова copywriter, яке своєю чергою складається з двох слів — copy (тобто 
«рекламний текст» або «комерційний текст») та writer (тобто «письменник»). Тож можна сказати, що інша назва цього типу 
фахівців — комерційні письменники.

Це вони разом з креативними директорами вигадують слогани та чудернацькі написи на білбордах, пишуть дописи для соціальних 
мереж, тексти для вебсайтів та посадкових сторінок.

Оскільки тексти є невіддільною складовою майже будь-яких макетів, взаємодія з копірайтерами для дизайнерів є вкрай поширеною.

### Акаунт-менеджер

{% include imgur src="VlfTTO0.png" alt="Photo courtesy of olivia mew(CC No Derivatives)" %}

Акаунт-менеджерами називають фахівців, задача яких полягає у налагодженні взаємовідносин з клієнтами та здійсненні продажів 
послуг компанії. Їх ще називають менеджерами по роботі з клієнтами.

Саме через них в компанії з’являються нові замовлення. Але акаунт-менеджери не лише продають послуги клієнтам. Вони також 
слідкують за тим, наскільки клієнт залишився задоволений послугами компанії.

Адже вони прагнуть зробити так, щоб клієнти повертались до компанії з новими замовленнями знов. І знов. І знов.

### Керівник проєктів (проджект-менеджер)

{% include imgur src="HzqOH9Z.png" alt="Photo courtesy of olivia mew(CC No Derivatives)" %}

В технічних компаніях, цифрових агенціях та вебстудіях є поширеною позиція керівника проєкту (проджект-менеджера).

На відміну від креативного директора, артдиректора чи дизайн-директора, керівник проєкту, як правило, більше зосереджений 
саме на плануванні процесів в проєкті. Він має максимально чітко формулювати завдання, слідкувати за тим, щоб все, що було 
замовлене клієнтом, було виконано командою в повному обсязі, на належному рівні та у відповідний час.

В невеликих компаніях роль акаунт-менеджера поєднується з позицією керівника проєктів.

#### На завершення

Це, звісно, лише незначна частина фахівців, з якими доводиться мати справу дизайнеру, що починає працювати в креативній компанії.

Насправді як ми вже писали в цьому матеріалі, поділ на окремі ролі є дещо умовним. Для невеликих компаній є досить характерною 
ситуація, коли дизайнер безпосередньо спілкується з клієнтом (тобто, виконує функцію акаунт-менеджера) або пише тексти 
(тобто, стає ненадовго копірайтером).

Це не звужує його дизайнерських якостей, а навпаки — додає ще більшої цінності. Адже будь-яка додаткова навичка є цінним 
доповненням до вашого портфоліо. Ну а про портфоліо ми докладно розповімо в завершальному матеріалі циклу.

