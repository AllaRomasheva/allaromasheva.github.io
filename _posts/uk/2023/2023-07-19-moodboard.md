---
title: Створюємо мудборд. Покрокова інструкція  для дизайнерів.
description: Якщо ви хочете стати дизайнером, вам обов’язково потрібно переосмислити цей корисний інструмент.
category: uk
source:
    name: blog.depositphotos.com
    url: https://blog.depositphotos.com/ua/yak-stvoryty-mudbord.html
author:
    name: Марія Ложко
    url: https://blog.depositphotos.com/ua/yak-stvoryty-mudbord.html
image:
    path: https://i.imgur.com/o2XOzXS.jpg
    width: 800
    height: 400
---

Можливо, ви вже стикалися з мудбордами, коли робили ремонт у будинку, готувалися до весілля або працювали над планом саду. 
Але якщо ви хочете стати дизайнером, вам обов’язково потрібно переосмислити цей корисний інструмент.

Мудборд допомагає дизайнерам структурувати їхнє бачення проєкту, знаходити спільну мову з клієнтом і отримувати відгуки 
користувачів задовго до появи продукту.

У цій статті ми розповімо, як дизайнер може використовувати мудборд, а також як створити першокласну дошку настрою й отримати 
від неї максимум користі.

{% include imgur src="k93Kl7P.png" alt="Photo courtesy of olivia mew(CC No Derivatives)" %}

### Що таке мудборд?

Мудборд (також використовують назви “дошка настрою” і “дошка натхнення”) – це набір спеціально підібраних зображень, які 
передають емоційний контекст бренду або продукту.

Мудборд може буквально бути дошкою, до якої дизайнер прикріплює роздруковані зображення, малюнки та інші елементи (наприклад, 
клаптики тканини або сухе листя), щоб передати настрій своїх проєктів. Але більшість дизайнерів використовують цифрові мудборди, 
що дає можливість працювати над ними цілою командою.

Pinterest – чудовий інструмент створення дощок настрою для особистого використання.

Дизайнери віддають перевагу більш багатофункціональним хмарним платформам на кшталт GoMoodboard, Polyvore і StudioBinder. 
У цих інструментах використовуються шаблони, що допомагає дизайнеру істотно економити час. Багато з них дозволяють працювати 
над проєктом командою і редагувати мудборд з різних пристроїв. Crello, графічний редактор на основі шаблонів від Depositphotos, 
також можна використовувати для створення дошки настрою та її презентації (виберіть шаблон “Презентація”).

Рекламні агентства й дизайн-студії зазвичай створюють персоналізовані мудборди за допомогою Photoshop та інших професійних 
графічних редакторів. Вони передають свою роботу клієнту у вигляді інструкції або рекомендацій для відділів дизайну і маркетингу.

Що можна розмістити на мудборді? Як правило, дошка настрою – емоційний і візуальний референс, який потрібен для подальшої 
роботи. Мудборд є вихідною точкою для мозкового штурму. А у своєму остаточному вигляді він стає джерелом ідей для інших 
креаторів з команди.

У класичному мудборді використовують: фотографії, ілюстрації та їхні частини, текст, який передає емоції, підписи й замітки, 
палітри кольорів, елементи дизайну, приклади схожих продуктів, а також шрифти для натхнення.

Де застосовують мудборди: архітектура, промисловий дизайн, вебдизайн, брендинг і ребрендинг, фотосесії й розкадрування 
відеороликів, рекламні кампанії, театр, мода.

{% include imgur src="XaskCHe.png" alt="Photo courtesy of olivia mew(CC No Derivatives)" %}

### Навіщо вам потрібен мудборд?

Якщо у вас є сумніви щодо того, чи потрібен вам мудборд, подивіться наступний список. Ми зібрали головні причини, чому з 
дошкою настрою виконувати дизайнерські завдання простіше й приємніше.

#### Ви створюєте нову концепцію продукту

Зазвичай робота над новим продуктом виглядає так: клієнт каже вам, які функції виконуватиме продукт, а вам потрібно продумати 
його дизайн або візуальну комунікацію. У цьому випадку мудборд допомагає структурувати творчий процес і розвинути ідею, 
а потім зберегти її.

#### Ви працюєте у команді

Найважливіше у командній роботі – залишатися на одній хвилі протягом реалізації проєкту. Мудборд – це набір візуальних і 
емоційних референсів, на які ви з колегами можете орієнтуватися під час роботи над різними аспектами продукту (наприклад, 
над дизайном інтерфейсу і візуальною комунікацією у соцмережах).

#### Вам необхідно обговорити проміжний результат з клієнтом

Мудборд можна назвати першим інструментом для спільної роботи в історії дизайну. Навіть у вигляді картону зі шпильками, 
журнальними вирізками й абстрактними начерками він виконує головну функцію – дає дизайнеру можливість пояснити своє бачення 
і дозволяє іншим членам команди вносити зміни.

#### Ви хочете уникнути дорогих помилок

Якщо ви розробили продукт, а потім дізналися, що він не сподобався користувачам, доведеться починати все спочатку. Мудборд 
допоможе уникнути цього. Ви можете представити свою дошку настрою фокус-групі й відразу ж отримати зворотний зв’язок.

{% include imgur src="oREdk68.jpg" alt="Photo courtesy of olivia mew(CC No Derivatives)" %}

### 6 кроків до створення першокласного мудборда

У дизайнерів з різних напрямів і команд можуть бути різні стратегії створення мудбордів. Бренд-дизайнери починають з вивчення 
продуктів-конкурентів і отримують в результаті добре продуманий референс. Модельєри віддають перевагу фізичним дошкам 
настрою і збирають на них не тільки зображення, але й матеріали. Наш покроковий гід буде особливо корисним для графічних 
дизайнерів.

#### Крок 1. Визначте мету створення мудборда

Вам потрібен мудборд для особистого використання або для презентації? Для практичних цілей або для пошуку й зберігання 
творчих ідей?

Дайте відповідь на питання, якої мети допоможе досягти створення мудборда. Вам може бути необхідно визначити стиль майбутнього 
продукту або розробити його повну концепцію, в тому числі функціонал і позиціювання.

Іншими словами, важливо зрозуміти, навіщо вам мудборд.

#### Крок 2. Шукайте “орієнтири” дизайну

У будь-якого продукту є властивості, які дизайнер не може або майже не може змінити.

Візьмемо, наприклад, брендинг кав’ярні. У такому випадку ключові характеристики продукту можна визначити як “кава” і “кав’ярня”. 
Додайте до цього вимоги до дизайну від вашого клієнта й інші особливості продукту, про які ви дізналися на етапі дослідження 
(наприклад, “сімейний бізнес”, “приглушена палітра кольорів”, “мінімалізм”, “міленіали”). Також зверніть увагу на конкурентну
нішу й цільову аудиторію продукту.

Додайте на мудборд зображення, що символізують всі ключові атрибути продукту, візуальний контекст цільової аудиторії, 
конкурентне середовище й вимоги клієнтів.

#### Крок 3. Вивчайте і досліджуйте

Нове – добре забуте старе. Хтось у минулому вже працював над подібним проєктом і, цілком ймовірно, досяг у цьому великого 
успіху. Вивчіть дизайн схожих продуктів і додайте найцікавіші варіанти на мудборд.

Спробуйте копати глибше! Можливо, вам знадобиться звернутися до історії, щоб вийти на чудову дизайнерську ідею. Дізнайтеся,
як схожі товари виглядали раніше. Якщо ви знайшли незвичайне рішення, додайте і його на дошку.

#### Крок 4. Використовуйте ілюстрації, неонові вивіски, фотографії та все, що вас надихає

Прийшов час проявити трохи креативності. Додавайте зображення, які не мають прямого відношення до вашого завдання, але 
заряджають вас натхненням. Це може бути що завгодно – від улюбленої японської гравюри XVI століття до флаєра, який вам 
дали на вулиці.

Також ви можете використовувати анімацію, аудіозаписи та навіть вірші. На цьому етапі також можна звернутися до стокових 
платформ, наприклад Depositphotos. Виберіть вподобані зображення й відео, збережіть їх в “Обраному” або завантажте і додайте 
на мудборд.

{% include imgur src="CTNTsVM.png" alt="Photo courtesy of olivia mew(CC No Derivatives)" %}

#### Крок 5. Виберіть шрифти та кольори

Графічний дизайнер рано чи пізно прийде до вибору шрифту й палітри кольорів. Краще прийняти це рішення заздалегідь за допомогою 
мудборда. Шукайте шрифти та кольори, які візуально поєднуються з тим, що ви вже додали на дошку. Навіть якщо в майбутньому 
вам доведеться розробити власний шрифт, з референсами це буде набагато простіше.

#### Крок 6. Доопрацюйте мудборд

На цьому етапі вам потрібно розподілити за категоріями все, що ви додали на дошку. Приберіть повтори й виділіть референси, 
які найточніше передають “настрій” проєкту.

Навіть якщо ви не збираєтеся представляти мудборд команді або клієнту, постарайтеся зробити так, щоб і сторонній спостерігач 
міг зрозуміти хід ваших думок. Для цього використовуйте стрілки, підписи, масштабування зображення й різні композиційні 
прийоми.

### На завершення

Навіщо використовувати мудборд? Часто креативний проєкт починається з активного мозкового штурму, а дошка настрою – найкращий 
спосіб не втратити й не забути творчі ідеї. Крім того, це сполучна ланка між дизайнерами та їхніми клієнтами, а також іншими 
членами команди.

Мудборд – адаптивний, багатофункціональний інструмент. Його обирають модельєри, режисери, архітектори, промислові та 
digital-дизайнери, любителі дизайну інтер’єру і тематичних заходів.

Якщо ви раніше не використовували мудборд в роботі, рекомендуємо спробувати цей інструмент. Ви здивуєтеся, наскільки легким 
і приємним може бути мозковий штурм!



