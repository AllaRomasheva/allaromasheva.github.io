---
title: Коротко про адаптивний дизайн
description: Оскільки цифрові пристрої стають дедалі різноманітнішими за розміром і функціональністю, важливо, щоб ваш сайт добре виглядав і працював на всіх з них.
category: uk
source:
    name: blog.depositphotos
    url: https://blog.depositphotos.com/ua/adaptyvnyj-dyzajn-klyuchovi-pryntsypy-j-metody.html
author:
    name: Надія Червінська
    url: https://blog.depositphotos.com/ua/adaptyvnyj-dyzajn-klyuchovi-pryntsypy-j-metody.html
image:
    path: https://i.imgur.com/bAOC1bG.jpg
    width: 800
    height: 400
---

Оскільки цифрові пристрої стають дедалі різноманітнішими за розміром і функціональністю, важливо, щоб ваш сайт добре виглядав 
і працював на всіх з них. Досягти цього дозволяє адаптивний дизайн, який підлаштовує відображення контенту відповідно до 
конкретних характеристик пристрою користувача.

Розібратися в усіх нюансах адаптивного дизайну може бути досить складно, тому ми підготували спеціальний гід, який допоможе 
вам зорієнтуватися в ньому. Продовжуйте читати, щоб створити сайт, який забезпечить захопливий досвід користування, незалежно 
від пристрою або локації вашої аудиторії.

{% include imgur src="JwsN2e1.jpg" alt="Photo courtesy of olivia mew(CC No Derivatives)" %}

### Що таке адаптивний дизайн?

Адаптивний дизайн — це метод розробки сайтів і застосунків, який фокусується на створенні інтерфейсів, спеціально пристосованих 
до пристрою. Цей підхід передбачає розробку різних макетів для різних розмірів екранів, роздільності та орієнтації. 
Наприклад, якщо користувачі заходять на сайт з комп’ютера, вони побачать оптимізований для великого екрану макет, зазвичай 
з кількома колонками й детальними візуальними елементами. Якщо ж відкриють той самий сайт на смартфоні, адаптивний дизайн 
відображатиме оптимізований для малого екрану макет, можливо, з однією колонкою, більшими сенсорними цілями й простішими 
зображеннями.

### У чому особливість адаптивного дизайну?

В англійській мові існують схожі поняття — responsive design і adaptive design, які в українському варіанті перекладають 
як адаптивний дизайн. Водночас між ними є різниця. У першому випадку йдеться про техніку, в якій використовуються медіазапити 
CSS і гнучкі сітки для створення макета сайту, що може динамічно підлаштовуватися і змінюватися залежно від розміру екрана 
користувача. По суті, це універсальний підхід, покликаний зробити так, щоб сайти коректно виглядали й працювали на різних 
пристроях, від великих настільних моніторів до невеликих мобільних екранів.

У другому випадку використовуються статичні макети, призначені для певної роздільної здатності екрана. Коли користувач 
заходить на сайт, сервер визначає характеристики пристрою (наприклад, розмір екрана та роздільну здатність) і надає 
відповідний макет. Такий підхід дозволяє створювати індивідуальний досвід користування для кожного виду пристрою.

Головною перевагою адаптивного дизайну є високий ступінь контролю над тим, як ваш сайт відображається на різних пристроях. 
Він також дозволяє пришвидшити час завантаження, оскільки завантажуються лише необхідні для конкретного пристрою ресурси. 
Однак адаптивний дизайн також має свої недоліки. Він вимагає створення декількох макетів і постійної підтримки, оскільки 
на ринку з’являються нові пристрої з різними розмірами екранів.

{% include imgur src="Dfi33OV.jpg" alt="Photo courtesy of olivia mew(CC No Derivatives)" %}

### Ключові принципи адаптивного дизайну :

#### Прогресивне покращення

Прогресивне покращення зосереджує увагу на основному контенті вебсторінки. Цей підхід передбачає створення базової версії 
сайту й наступне додавання складніших функцій і можливостей, які покращують роботу сайту для користувачів із сучаснішими 
браузерами або більшою пропускною здатністю. Тож навіть якщо пристрій або браузер користувача не здатен впоратися з певними 
елементами дизайну, він все одно може отримати доступ до основного контенту і функціоналу сайту.

#### Орієнтованість на мобільні пристрої

Підхід mobile-first передбачає розробку мобільної версії сайту перед десктопною. Зосереджуючись на мобільній версії, дизайнери 
забезпечують повну функціональність сайту на невеликих екранах і додають додаткові функції й елементи лише у міру збільшення 
розміру екрана.

#### Пріоритетність контенту

В адаптивному дизайні важливо визначити пріоритетність контенту на основі потреб користувача та можливостей його пристрою. 
Принцип пріоритетності гарантує, що користувачі отримають найрелевантніший контент в першу чергу, незалежно від пристроїв,
якими вони користуються. Він також допомагає дизайнерам вирішити, які елементи відображати на менших екранах, а які — на 
більших.

#### Врахування контексту

Адаптивний дизайн є контекстно-орієнтованим, тобто він враховує ситуацію та оточення користувача. Це може бути визначення 
особливостей пристрою, локації, часу доби або навіть поведінки користувача, що дозволяє забезпечити особливий досвід. 
Наприклад, сайт може відображати різні інтерфейси при доступі до нього з ноутбука в домашньому офісі й зі смартфона у жвавому 
центрі міста.

#### Гнучкість і модульність

В адаптивному дизайні компоненти повинні бути гнучкими та модульними. Це дозволяє переставляти елементи для різних розмірів екрана, 
зберігаючи цілісність дизайну. Крім цього, компоненти можна повторно використовувати на різних сторінках і макетах, що 
робить дизайн-процес ефективнішим.

{% include imgur src="3HaBLKe.jpg" alt="Photo courtesy of olivia mew(CC No Derivatives)" %}


### Основні підходи адаптивного дизайну :

- Гнучкі сітки

На відміну від фіксованих сіток, які мають заздалегідь визначену ширину, гнучкі базуються на відсотках. Це означає, що 
вони можуть адаптуватися до різних розмірів і орієнтації екрана.

- Адаптивні зображення

Усі медіафайли повинні мати можливість змінювати розмір відповідно до розміру та роздільної здатності екрана, щоб ваш контент 
добре виглядав на різних екранах.

- Медіазапити CSS

Вони застосовують різні стилі та макети залежно від характеристик пристрою, таких як ширина, висота, роздільна здатність 
та орієнтація. Це дозволяє вам визначити, як ваш сайт має виглядати на ПК, планшеті чи смартфоні.

- Виявлення пристроїв і функцій

Виявлення пристроїв на стороні сервера і виявлення функцій на стороні клієнта допомагають перевірити, які функції доступні 
в браузері користувача, і відповідно налаштувати функціонал сайту.

- Дизайн для різних способів введення

Ваш сайт повинен підтримувати різні способи введення, такі як миша, дотик, клавіатура і навіть голос. Це гарантує легкість 
використання, незалежно від того, як користувачі взаємодіють із сайтом.

{% include imgur src="aFRNDR0.jpg" alt="Photo courtesy of olivia mew(CC No Derivatives)" %}


### Головні поради зі створення адаптивних вебсторінок :

#### 1. Пам’ятайте про користувачів

Кінцевою метою адаптивного дизайну є покращення досвіду користування. Під час його розробки завжди враховуйте потреби, 
звички та потенційні обмеження користувачів. Дослідження і тестування допоможуть привести ваші дизайнерські рішення у 
відповідність з очікуваннями та вподобаннями користувачів.

#### 2. Проводьте тестування на різних пристроях і платформах

Оскільки існує багато різних пристроїв і браузерів, тестування дизайну на якомога більшій кількості платформ надважливе. 
Воно допоможе виявити й виправити будь-які проблеми до того, як з ними зіштовхнуться користувачі. Розгляньте можливість 
використання як емуляторів, так і реальних пристроїв для тестування

#### 3. Оптимізуйте продуктивність

Швидкість роботи та оперативність реагування сайту є ключовими факторами для задоволення очікувань користувачів. Адаптивний 
дизайн може допомогти вам оптимізувати продуктивність завдяки завантаженню лише необхідних ресурсів для кожного пристрою. 
Спробуйте такий прийом, як ліниве завантаження, коли зображення або інший контент завантажуються тільки тоді, коли це необхідно.

{% include imgur src="zSYmcYR.jpg" alt="Photo courtesy of olivia mew(CC No Derivatives)" %}

#### 4. Забезпечте доступність та інклюзивність

Ваш сайт або застосунок мають бути доступними для всіх, включно з користувачами з інвалідністю. Приймаючи рішення щодо 
дизайну — від вибору кольорового контрасту до додавання альтернативного тексту для зображень — звертайтеся до гіду з 
доступності вебконтенту (WCAG).

#### 5. Підтримуйте узгодженість

Попри відмінності в макеті та функціональності на різних пристроях, переконайтеся, що загальний вигляд та повідомлення 
бренду залишаються незмінними. Користувачі повинні відчувати, що вони взаємодіють з одним і тим же сайтом або застосунком, 
незалежно від пристрою.

### Висновок :

Враховуючи розмаїття пристроїв і розмірів екранів, адаптивний дизайн — це не просто опція, а необхідність. Розуміння та 
впровадження адаптивного дизайну може здатися складним завданням, але знання його принципів і прийомів допоможе вам зробити 
сайт ефективним, інклюзивним і зручним для користувачів. У такий спосіб ви зможете не лише підвищити рівень задоволеності 
користувачів, але й збільшити їхню залученість та конверсію.










