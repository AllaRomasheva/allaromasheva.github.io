---
title: Бюджетні методи продуктових та UX-досліджень
description: 6 майже безкоштовних способів зібрати корисну інформацію про продукт
source:
    name: telegraf.design
    url: https://telegraf.design/byudzhetni-metody-produktovyh-ta-ux-doslidzhen/
author:
    name: Андрій Жулідін
    url: https://telegraf.design/byudzhetni-metody-produktovyh-ta-ux-doslidzhen/
image:
    path: https://i.imgur.com/nJWDBYD.png
    width: 800
    height: 400
---

Часто менеджер або клієнт не вірять у користь досліджень і не готові виділяти на це бюджет. Тому у проєктів рідко є
    кошти для масштабних досліджень. Здається, що будь-яке продуктове або UX-дослідження вимагає великих бюджетів. Але
    це не так. У цьому матеріалі Lead Product Designer в Amomedia, Genesis Андрій Жулідін зібрав методи продуктових та
    UX-досліджень, які можна провести практично безкоштовно, пояснив, у чому суть кожного з них, як їх проводити, а також
    додав приклади з власної практики.

Мета цією статті — мотивувати та показати, що дослідження можуть бути бюджетними й ефективними.

### Етнографічні дослідження в мережі

Основна мета етнографічних досліджень — дізнатися, як люди поводяться, коли на них ніхто не дивиться. Це спостереження в
контексті, у якому вони користуються продуктом. У мережі можна «підглянути», перед якими труднощами постають користувачі,
що робить їх щасливими, як вони розмовляють один з одним.

Скотт Хьорф у своїй книзі «Як створити продукт, який полюблять» називає цей метод «сафарі продажів». Він пропонує
спостерігати за користувачами в мережі — місці, де щодня публікуються тисячі обговорень різних проблем, безліч відгуків
і думок. Ця інформація є цінним джерелом для інсайтів. Цей метод можна назвати антропологічним дослідженням — спостереженням
за користувачами в середовищі існування. Він може бути відправною точкою проєкту, а на основі отриманих даних можна
проводити вже глибоші дослідження — будувати «персони» або користувацькі сегменти.

### Як проводити

- Знайдіть місця в мережі, де мешкають ваші клієнти: які вони відвідують форуми й сайти, які розсилки читають.
- Придивіться, що роблять споживачі в інтернеті у повсякденному житті. Що читають? Чим діляться з друзями? Які проблеми
обговорюють? У яких випадках просять про допомогу? Коли допомагають іншим?
- Зберіть якомога більше повідомлень на цікаву для вас тему: відвідайте Reddit, перечитайте коментарі під відео на Youtube,
тематичні сторінки в соціальних мережах тощо.
- Знайдіть біль та інсайти в цих повідомленнях. Виділіть спільні задачі, теми та емоції, об’єднайте їх. Зберіть якомога
більше інформації та виділіть патерни, які повторюються у ваших записах.

### Приклад із практики

Цю техніку я несвідомо використовував ще до того, як дізнався про неї з книги. Тоді це було менш усвідомлено і структуровано.
Зараз я використовую цей метод на старті нового проєкту або перед проведенням глибинних інтерв’ю. Наприклад, минулого
літа такі спостереження допомогли мені зрозуміти потенційні «болі» у респондентів та сформулювати «глибші» питання, щоб
розібратися в них під час інтерв’ю.

Щоб зрозуміти, як люди досягають успіхів у схудненні, я зайшов на reddit.com і знайшов там безліч історій перемог. Це дало
мені початкову базу для визначення ключових користувацьких завдань.

{% include imgur src="imeRVst.png" alt="Photo courtesy of olivia mew(CC No Derivatives)" %}

### Опитувальники

Опитувальники — універсальний інструмент, який широко застосовують для різних типів досліджень. З їхньою допомогою можна
протестувати візуальний дизайн (UI), побудувати інформаційну архітектуру, знайти важливі функції продукту, виміряти
юзабіліті й багато іншого.

### Як проводити

- Сформулюйте мету дослідження, від неї залежатиме тип опитувальника та запитання.
- Сформулюйте запитання і варіанти відповідей.
- Якщо у вас уже є продукт, попросіть користувачів допомогти поліпшити його й заповнити опитувальник. Якщо немає — опублікуйте
опитувальник на тематичних майданчиках, де «живе» цільова аудиторія.
- Проаналізуйте результати.

### Приклад із практики

Зараз у продукті ми користуємося платними сервісами для проведення опитувань, адже нам важливі розширені інструменти,
які вони пропонують. Але для особистих цілей я все ще використовую звичайні Google Форми. Вони відмінно справляються з
простими опитуваннями, а в Google таблицях я аналізую результати. Наприклад, нещодавно в мене з’явилася ідея особистого
освітнього EdTech продукту.

{% include imgur src="cXQK50F.png" alt="Photo courtesy of olivia mew(CC No Derivatives)" %}

### Звіти та аналітика від дослідницьких компаній

Дослідницькі компанії публікують докладні звіти про звички людей, користувацький досвід і бенчмарки. Такі звіти допомагають
побачити тренди, дізнатися звички цільової аудиторії або вивчити експертну думку. Вони можуть бути дуже корисними на
ранніх стадіях розробки продукту. Зверніть увагу, що не всі вони безоплатні.

### Як проводити

- Знайдіть відповідну компанію.
- Вивчіть усі звіти та сформулюйте інсайти.
- Застосуйте отримані дані в проєктуванні або для глибших досліджень.

Не існує єдиного джерела зі звітами, яке б допомогло вам у будь-якій ситуації. Тому потрібно просто знати, де шукати.
Наприклад, якщо ви розробляєте e-commerce продукт, скористайтеся дослідженнями від Baymard Institute. У їхніх звітах ви
знайдете багато корисної інформації про UX в електронній торгівлі. У дослідженнях від Nielsen можна дізнатися про
спортивних фанатів і ставки. У звітах від App Annie — про мобільний користувацький досвід.

### Приклад із практики

Коли я займався контентним мобільним продуктом, мені потрібно було дізнатися літературні уподобання цільової аудиторії.
Також у цьому продукті була рекламна монетизація, і треба було вивчити, як наша ЦА ставиться до реклами. Всю потрібну
інформацію я знайшов у звітах від Nielsen і Nielsen Norman Group.

### Інтерв’ю та юзабіліті-тестування

Глибинні інтерв’ю — один із базових методів UX-дослідника. Він допомагає більше дізнатися про користувачів, їхні очікування,
потреби, мотивацію та попередній досвід, а потім побудувати користувацькі ментальні моделі.

Інтерв’ю та юзабіліті-тестування можна провести бюджетно, якщо взяти на себе весь етап рекрутингу і знайти зацікавлених
у темі людей, які готові безкоштовно допомогти. Зазвичай доводиться платити респондентам і сервісам, які допомагають їх
знайти, за кожну сесію. Але якщо ви готові витратити трохи свого часу, можна обійтися без дорогих сервісів і агенцій із
пошуку респондентів.

### Як проводити

- Якщо у вас є готовий продукт, попросіть користувачів про допомогу, запропонуйте їм підписку на продукт або подарунок у
вигляді брендованого сувеніра. Якщо у вас ще немає продукту, знайдіть мотивованих і зацікавлених у темі респондентів на
тематичних майданчиках.
- Самостійно проведіть відбір респондентів, щоб переконатися, що кандидати вам підходять. Ви витратите більше часу на пошуки
в порівнянні зі спеціалізованими продуктами, проте заощадите бюджет.
- Аналіз результатів: інтерпретуйте, структуруйте і виділіть ключові моменти.

### Приклад із практики

У робочих проєктах нам важлива швидкість, тому ми готові виділяти бюджет для рекрутингу респондентів. Але в особистих
проєктах я користуюся описаною вище схемою. Наприклад, під час вивчення дизайн-мислення в IDEO U мені потрібно було
провести інтерв’ю з кур’єрами, які користуються метро. Я зробив пост у фейсбуці й написав особисто друзям, які потенційно
могли знайти респондентів. Так я знайшов потрібних людей і заощадив бюджет.

{% include imgur src="O9kawcJ.png" alt="Photo courtesy of olivia mew(CC No Derivatives)" %}

### Згадки в мережі та звернення в службу підтримки

Якщо ваш продукт уже працює, швидше за все користувачі вже почали генерувати зворотний зв’язок про нього. Вони пишуть у
службу підтримки продукту, ймовірно скаржаться або навпаки хвалять його в соціальних мережах та в магазинах додатків,
згадують в особистих блогах.

Якщо ваш продукт ще не запущений, ви можете таким способом вивчити ваших майбутніх конкурентів.

### Як проводити

- Зверніться до відділу підтримки вашого продукту, якщо він є. Напевно, туди приходить безліч запитів від користувачів:
вони діляться проблемами, запитують про функції продукту, пропонують поліпшення. Система підтримки категоризує всі запити
так, що можна побачити тренди.
- Вивчіть відгуки про продукт на майданчиках App store, Play Market і соціальних мережах. Так само ви можете вивчити відгуки
не тільки про ваш продукт, а й про конкурентів.
- Налаштуйте інструмент Google Alerts, щоби відстежувати згадки про ваш продукт на різних вебресурсах. Він буде формувати
добірки зі згадками та надсилати повідомлення.
- Проаналізуйте отриману інформацію.

### Приклад із практики

Звернення до служби підтримки можуть допомогти обрати, що варто реалізувати в першу чергу. Наприклад, після реалізації й
запуску MVP-версії одного з наших мобільних продуктів зі схуднення, ми отримали сотні звернень з проханням додати конкретну
функцію в плані харчування.

Також я використовую звернення в службу підтримки як основу для більш детального вивчення та складання питань для глибинних
інтерв’ю.

{% include imgur src="qeqWEUm.png" alt="Photo courtesy of olivia mew(CC No Derivatives)" %}

### Партизанські юзабіліті-дослідження (Guerrilla user testing) або «коридорні» дослідження

Найточніше визначення партизанських юзабіліті-досліджень сформулював Мартін Белам: «мистецтво кидатися на одиноких людей
у кафе і громадських місцях і швидко знімати їх, поки вони використовують вебсайт протягом декількох хвилин».

Це альтернатива лабораторним юзабіліті-тестуванням, які вимагають спеціального приміщення і приладів у вигляді всіляких камер.
А також вимагають особистої присутності респондентів у лабораторії.

Метод добре підходить для цифрових продуктів із широкою цільовою аудиторією і для тестування завдань, які не вимагають
особливих знань. Але для цього методу потрібен особливий «бойовий» настрій, адже не кожен може так просто заговорити з
незнайомцем і знайти з ним контакт.

Альтернативою методу можуть бути так звані «коридорні» перевірки або тестування з колегами. З ними легше знайти контакт,
але не виключено, що вони будуть боятися вас образити й не зможуть дати об’єктивну оцінку.

### Як проводити

- Перед початком тестування у вас має бути готовий продукт або його прототип у будь-якому вигляді.
- Знайдіть публічне місце.
- Підійдіть до людини й спитайте, чи не хоче вона взяти участь у тестуванні продукту.
- Якщо вона згодна, дізнайтеся трохи про неї.
- Запропонуйте кілька тестових сценаріїв.
- Спостерігайте за взаємодією.
- Запитайте про досвід.
- Подякуйте і пригостіть чашкою кави або чимось ще 🙂

### Приклад із практики

Коли я займався фрилансом, часто проводив зустрічі в коворкінгу. Після чергової зустрічі та обговорення сайту з продажу
косметики для широкої цільової аудиторії, я залишився у коворкінгу і вирішив провести партизанські дослідження. Показав
прототип сайту декільком незнайомим людям, які сиділи за сусідніми столиками. Поставив їм кілька запитань і попросив
виконати одне завдання — обрати шампунь. Так я отримав миттєвий зворотний зв’язок і помітив потенційні проблемні місця
інтерфейсу.






