---
title: Великий огляд дизайн-трендів на 2024 рік
description: У цій статті зібрани ключові дизайн-тренди на 2024 рік та розподілени за 8 темами, що будуть у фокусі цього року.
category: uk
source:
    name: Creative Practice
    url: https://cases.media/creativepractice
author:
    name: Creative Practice
    url: https://cases.media/creativepractice
image:
    path: https://i.imgur.com/PxQQY7l.jpg
    width: 800
    height: 400
---

У цій статті ми зібрали ключові дизайн-тренди на 2024 рік та розподілили їх за 8 темами, що будуть у фокусі цього року.

В результаті отримали такі напрями: «Ностальгія», «Багатовимірність замість мінімалізму», «Друкарська еволюція», 
«Кінетична типографія», «Людина в центрі всього», «Соціальний дизайн» та «Автентичність замість штучного інтелекту».

Докладніше про кожен із них розповімо далі!

### Ностальгія

Цього року в усіх трендових звітах простежується потяг до минулого та повернення «старих добрих часів». Зокрема, це пов’язано 
з бажанням сховатися від песимістичної реальності та знайти прихисток у знайомих речах. Себто, можна сказати, що ностальгія 
стане одним з ключових фокусів у креативі та дизайні у 2024 році.

До цього тренду можна віднести, зокрема, сучасні інтерпретації вінтажних стилів, а також гіперреалістичні візуалізації 
минулих періодів. Наприклад, на думку, Depositphotos одним із напрямів тренду стане естетика #oldmoney («старі гроші»), 
яка надає аудиторії надійну опору у старих, перевірених часом ідеях.

Аби втілити цей тренд, команда радить використовувати природні неяскраві кольори та приглушені логотипи, інтегрувати у 
комунікацію шрифти у стилі 20-го століття, а також фокусуватись на предметах зі слідами часу та традиційних орнаментах.

{% include imgur src="RLZhWTq.png" alt="Photo courtesy of olivia mew(CC No Derivatives)" %}

Creative Boom упевнені, що тренд на ностальгію не омине й «ляльковий» дух Америки 1950-х років. Кадилаки, рожева Барбі, 
світ Веса Андерсона, Палм-Спрінгс і колірні палітри у відтінках цукрової вати, — усі ці візуальні теми пробуджують в аудиторії 
позитивні емоції та асоціації, а отже, будуть актуальними цього року. 

{% include imgur src="SfRgiSm.png" alt="Photo courtesy of olivia mew(CC No Derivatives)" %}

{% include imgur src="N4FnZWS.png" alt="Photo courtesy of olivia mew(CC No Derivatives)" %}

В типографії також очікуємо на повернення ретро-шрифтів, але вже в переосмисленій сучасній інтерпретації.

{% include imgur src="y3X8jih.png" alt="Photo courtesy of olivia mew(CC No Derivatives)" %}

Крім того, у 2024 році прогнозується хвиля зростання інтересу до вуличної культури, зокрема, періоду 70-90-хх років.

#### Як це можна використати на практиці? 

Наприклад, інтегрувавши в кампанії елементи урбаністичної естетики на кшталт графіті, суцільної заливки та виділених жирним 
контуром мультиплікаційних персонажів, а також використовуючи ефекти постобробки, які імітують шум VHS або зернистий друк, 
характерний для дизайну кінця 70-х.

{% include imgur src="Fe5HP4U.gif" alt="Photo courtesy of olivia mew(CC No Derivatives)" %}

А от у вебдизайні тренд на ностальгію знайшов цікаве втілення в ефекті скевоморфізму.

Webflow прогнозує, що тенденція на відтворення елементів, які імітують їхні аналоги в реальному світі повернеться у вебдизайн 
у 2024 році. Адже користувачів дедалі більше приваблюють дизайни, які нагадують про доцифровий світ.

Відтак дисків, перемикачів та паперових нотаток у дизайні вебсайтів ставатиме більше. 

{% include imgur src="neIekXP.jpg" alt="Photo courtesy of olivia mew(CC No Derivatives)" %}

### Багатовимірність замість мінімалізму

З появою технології, як-от Meta Quest 3 і Vision Pro від Apple, в креативних індустріях дедалі активніше розвиватиметься 
багатовимірність та цікаві поєднання різних технік.

Наприклад, низка експертів прогнозує хвилю популярності 3D-шрифтів, тож, у 2024 році дизайнерам не зайвим буде опанувати 
3D-інструменти. А Adobe у своїх звітах робить акцент на поєднанні різних форматів 2D та 3D контенту з AR та VR-технологіями. 

{% include imgur src="CBCWdDO.gif" alt="Photo courtesy of olivia mew(CC No Derivatives)" %}

Щодо графічного дизайну, то ці тенденції можна реалізувати за допомогою багатошаровості, створення колажів, а також 
експериментами з різними стилями та концепціями.

Своє втілення тренд знайде й у вебдизайні. Як пише Webflow, у 2024 році мінімалізм відійде на другий план. Водночас вебсайти 
матимуть складніші композиції — з анімаціями, текстурами, візерунками та насиченими кольорами.

### Друкарська еволюція

Більшість експертів прогнозують, що королевою 2024 року в дизайні стане текстова комунікація. Споживачі довіряють чітким 
та прозорим сенсам слів, що надихає бренди експериментувати з цим форматом. А це означає, що цього року типографія та 
шрифтові написи дедалі частіше ставатимуть ключовим акцентом в дизайні. 

{% include imgur src="o59dBeP.png" alt="Photo courtesy of olivia mew(CC No Derivatives)" %}

Depositphotos радить звернути уваги на такі можливі втілення тренду:

- використання великих вінтажних літер та рукописних шрифтів для візуального виділення ключових повідомлень;
- комбінація контрастних шрифтів (наприклад, розбірливих гротесків з піксельними) з метою заінтригувати аудиторію;
- епатування за допомогою анімованих шрифтів (щоб точно не залишитись непоміченими).

У вебдизайні у 2024 році ми вочевидь зустрічатимемо більше вебсайтів, де домінантним візуальним елементом буде шрифтовий 
напис, до того ж — нестандартний. Наприклад, вже зараз активно поширюється тренд на поєднання різних за стилем шрифтів, 
а також експерименти з текстом і змішаними носіями. 

{% include imgur src="tg6HB3t.png" alt="Photo courtesy of olivia mew(CC No Derivatives)" %}

Тут виникає логічне питання: яким шрифтам надавати перевагу у 2024?

Якщо й існує якась головна типографічна тенденція останніх десяти років, то це відмова від засічок. Як пояснює Марк Річардсон, 
дизайнер і засновник канадської дизайн-студії Superfried:

«У цифровому світі, який ми споглядаємо на маленькому екрані, для словесних знаків перевага надається шрифтам без зарубок. 
А для того, аби не загубитися на фоні подібних шрифтових написів, фахівці радять експериментувати з гарнітурами та робити 
їх більш химерними, контрастними та динамічними».

Перш ніж вдаватися до експериментів з типографією, корисно розібратися з будовою шрифтів та їхніми властивостями. Для цього 
в пригоді стане наш курс «Типографія в графічному дизайні», в межах якого можна навчитися ефективно працювати з текстом, 
гармонійно добирати шрифти та верстати текстові композиції.

### Кінетична типографія

Динамічність плавно підводить нас до наступного тренду, який зустрічається ледь не кожному прогнозі на 2024 рік, — кінетична 
типографія. Аби мати дедалі унікальний та автентичніший вигляд, бренди все частіше використовуватимуть у дизайнах динаміку 
та анімацію. Зокрема, це стосується й шрифтових написів, які ставатимуть рухливішими, або навіть можна сказати «енергійнішими». 

Радимо вже зараз приділяти увагу розвитку в напрямі моушдизайну та практикувати різні інструменти для 3D та анімації. 
Наприклад, можна розпочати з наших курсів «Робота з Cinema 4D» та «Робота з AfterEffects». 

{% include imgur src="F5faPwI.gif" alt="Photo courtesy of olivia mew(CC No Derivatives)" %}

Більше динаміки та анімації також з’явиться і в шрифтових композиціях вебсайтів. Це допоможе зробити користувацький досвід 
більш інтерактивним, а сторінки вебсайту не лише інформативними, але й привабливими.

Наприклад, Webflow прогнозує, що своє друге дихання отримає ефект паралакса — техніка, за якої фоновий вміст рухається з 
іншою швидкістю, ніж передній, створюючи ілюзію глибини та більш динамічний візуальний досвід. Очікується, що у поєднанні 
з анімацією, відео чи gif-зображеннями він здатен забезпечити глибший рівень взаємодії з вебсайтом.

{% include imgur src="5aRd58Q.png" alt="Photo courtesy of olivia mew(CC No Derivatives)" %}

### Людина в центрі всього

Наступна зупинка нашої подорожі трендами — дизайн, орієнтований на людину. Але в цьому контексті йдеться радше про сенси, 
аніж функціональність.

Нині багато людей перебувають у постійній боротьбі зі стресом, негативом та тривожністю. А піклування про ментальне здоров’я 
виходить на перший план. Це означає, що у візуальних комунікаціях аудиторія прагне комфорту та спокою. 

{% include imgur src="KwC7Ejs.png" alt="Photo courtesy of olivia mew(CC No Derivatives)" %}

Заспокійливі та плавні візуальні ефекти, образи, що мають позитивний вплив на психічне здоров’я, м’які округлі шрифти, 
теплі натуральні відтінки, природні матеріали, — все це інструменти, за допомогою яких цей тренд можна втілити на практиці.

{% include imgur src="57LWHnk.png" alt="Photo courtesy of olivia mew(CC No Derivatives)" %}

Вебдизайнерам, з огляду на цей тренд, фахівці радять звернутися до впровадження мікровзаємодій — невеликих інтерактивних 
елементів вебсайту, які реагують на дії користувача, як-от наведення курсора на кнопку або клацання піктограми. Ці взаємодії 
часто незначні, але можуть додати значного залучення та інтуїтивності взаємодії з користувачем.

### Соціальний дизайн

Дизайн завжди є втіленням того, що відбувається у суспільстві та культурі. Відтак, деякі соціальні тенденції матимуть прямий 
вплив на нашу індустрію у цьому році.

Один із них — особистість понад гендер. Цінності замінять гендер як характеристику цільової аудиторії для брендів, а митці 
створюватимуть роботи, зосереджуючись на унікальності своїх моделей, психологічних портретах і рівності.

Для втілення тренду на практиці, Depositphotos радять використовувати фото людей різної статі в однакових позах і вбранні, 
які демонструють на камеру ті самі емоції, а також надавати перевагу гендерно-нейтральним кольорам.

Не оминає цей тренд і екологічну відповідальність, значущість якої стає все вищою з кожним роком. 

{% include imgur src="CnChUwI.png" alt="Photo courtesy of olivia mew(CC No Derivatives)" %}

Що саме він означає для графічного дизайну?

Передусім — експерименти з пакуванням та матеріалами, що для нього використовуються. Багато брендів надають перевагу їстівному 
пакуванню або навіть взагалі відмовляються від нього у своїх продуктах. Але усе зводиться до того, що дизайнерам доведеться 
застосовувати більше креативності, аби шукати шляхи, де будуть поєднані екологічність та помітне брендування. 

{% include imgur src="bk09ge4.jpg" alt="Photo courtesy of olivia mew(CC No Derivatives)" %}

### Автентичність замість штучного інтелекту

Штучний інтелект ми навмисно залишили на кінець цієї статті, адже нині мало кого здивуєш порадою інтегрувати інструменти 
генеративного мистецтва у робочий процес.

Однак, тут не все так просто. З одного боку, штучний інтелект і справді продовжить змінювати індустрію у наступному році. 
Зокрема — підходи до дизайн-процесу. Він стане в пригоді, аби оптимізувати рутинні задачі, створити більш персоналізований 
користувацький досвід чи дібрати гармонійні колірні палітри.

До речі, якщо ви ще мали нагоди співпрацювати з нейромережами, долучайтесь до студентів нашого курсу «Робота з Firely», 
який допоможе розібратися, як максимально ефективно використовувати штучний ефект для пришвидшення роботи.

Але на питання, чи знаходитиме генеративне мистецтво теплий відгук в аудиторії у 2024 році, відповідь радше негативна.

Все більше людей є стурбованими наслідками швидкого технологічного прогресу та відмовляються сприймати машинні творіння. 
Навпаки — люди прагнутимуть бачити візуально автентичні, в якомусь сенсі навіть наївні роботи, які виглядають так, немов 
їх точно створила людина. 

### Підсумок

Зрештою жоден тренд не є чітким правилом, що має обмежувати ваші напрацювання та ставити їх в ті чи інші межі. Це, скоріше, 
ще один спосіб краще зрозуміти свою аудиторію та оцінити глобальні тенденції розвитку індустрії.

Використовуйте тренди, як додаткове джерело для натхнення та фундамент, з якого можна розвинути креативність та творчі
експерименти, але завжди тримайтеся свого творчого бачення та ідентичності.



















